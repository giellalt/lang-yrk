<html>
Харта илензьʼ яда, янда терˮ инда сейхананда саць пояӈгуˮ, хибяхартахандоʼ и вэвакумдёдˮ. Янда сава илʼ, харта сава иланда, ихинянда пойда манзаяда
ненэцямʼ ябдана сёё мэць тохолаӈгудоʼ. Паднанинаˮ тарця сава
серкˮ сиддаˮ ӈобтаремʼ тохолаӈгуˮ. И. Юганпеликʼ ӈопой падвэда
таремʼ нюмдевы : «Сава сё » .
Выʼ яваˮ маняˮ яваˮ,
Харˮнаˮ вадюˮмаваˮ яваˮ.
Сайнормамʼ яхананаˮ,
Пилиˮ понʼ юрхаваˮ,
Пилиˮ понʼ помнанаˮ
Юрёсаӈэ илехэваˮ.
Ялэмдадʼ тарпахана
Тюку сёваˮ ханаӈаваˮ.
Сава сёваˮ сохорӈая,
Лабтиˮ нимня хэхэрӈая,
Тарця иландʼ харвававаˮ
Ӈани яхаˮ тэворӈая.
Ӈацекыеˮ, сава сёрха иламʼ сертаба ӈока ӈамгэмʼ тенева тара,
серо харитоʼ серʼ хамэдамба, тасламба пыхыдмʼ тохола тара. Тарця сероˮ ӈокаюмʼ пелядоʼ книгахат толабада.
Книга ненэцямʼ хэдцядаӈэ, пинсядаӈэ, нятабцода сава хибяӈэ,
манзаяхана тяхасоӈэ, хусувэй иланда харамʼ ихинанда ӈобʼ тененаӈэ . сертабида. Книгиˮ тарця табеку пыдараˮ ӈобʼ тенейдаˮ.
А. Пичков ӈацекы ӈэˮмамда ӈобʼ теневанда малхана стихотворениеӈэ падвэда, таремʼ нюмдевэда: «Нюдя ӈэˮмами тензебтедмʼ».
<br>
Ӈавхы нюдя ӈэˮма ихинани ӈобʼ ӈади :
Выʼ ями, ӈарка явмʼ хэвхани манэˮӈадмʼ;
Хохорэхэʼ, халэвахаʼ <br>- сидя нувʼ сармикахаʼ
Танякумна сюрӈахаʼ,, тодиʼ ӈамгэ пэдасядаˮ?
Таӈар яʼ ниня, ӈобʼ тидˮ таремʼ манзь,
Мань ябданаӈэ ӈулиˮ нюдякоцядамзь.
Таремʼ ӈодˮ лата мара ӈулиˮ нюдяʼ тоˮолхась,
Тайкуна, ӈахакуна пирця надо хаерысь.
Ӈареˮ ӈэˮни хэвхана явʼ хамбаˮ сиркэˮлыць,
Сюдбяко хаеркава сяˮни нид хаерысь.
Ӈаркаˮя нувʼ пудмʼ мань ӈэваʼ пахарпив.
Хусувэй манэˮмэми нюмнанда пэрӈав:
Хусувэй тиртяʼ нюмʼ лахана няˮӈадама:
-Тикарканʼ, хэвхани лакамбойʼ ӈамдыдаˮма!
Тикы ялэˮ пуняʼ саць ӈока по хая.
Выʼ ями, ӈарка. ямʼ тедаʼ тамна таняӈахаʼ.
Малʼ тикыˮ сейхани саць помыˮ нимʼ ӈаˮ,
Илевани ямбаринʼ юрнанаˮ вуниˮ ӈаˮ,
Ханярина мэбˮнани ӈобʼ сиˮми нёракуˮӈаˮ,
Выʼ ями, ӈарка ямʼ тикыˮ малʼ таня мэӈаˮ.<br>
Тюку едэй книгаханандаˮ ненэй ненэциеˮ паднаниˮ Л. П. Неняӈгʼ падвы пилиˮ нерде толаӈгудаˮ. Ӈахат теневана паднанитаˮ <br>- И. Г. Истоминʼ, Л. В. Лапцуйʼ, А. И. Пичковʼ, В. Н. Ледковʼ,
П. А. Явтысыйʼ, Г. А. Пуйкоʼ, В. А. Пыреркаʼ, И. А. Юганпеликʼ,
И. К. Вылкаʼ тамна ӈани падвыдоʼ толабаӈгудаˮ. Тикы нитаˮ
падвы толаˮмахадандаˮ тамна ӈока ехэравыдаýˮ ӈаводаˮ
намдаӈгудаˮ.<br>
Илевандаˮ ямбанʼ книга пилиˮ понʼ сава няраˮ ӈэя! Книгаʼ
няʼ сава нятвамʼ сяхахартʼ нёраˮ волтаˮ!
Хахатаˮ симдеӈгуда <br>- ехэравыдаˮ серодаˮ намдаӈгудаˮ. Юреäсаӈэ <br>- поёдоʼ.
саваˮ ӈэӈгуˮ. Ӈаркаˮя нувʼ пудмʼ мань ӈэваʼ пахаринв <br>- ӈавахананда илыбаданда
тоˮолхаӈа пэрӈада.
НЕнЦиЕˮ ПАдАрцИИˮ Иˮ нутʼ сЕРтАВЫ ӈамгэˮ.
НылекАсАВэй, мидЕрТАсАВЭй, тэмзоРтАСАвэй
ЛАХАНАкОˮ.
Хусувэй лаханакоʼ тэнз нулиˮ ямидхы надимы ӈамгэ. Пилиˮ нерде надимы лаханаку. 5-й классахана тоходамбидаць, ханзерˮ надивоˮмамдоʼ намдараць.
6-й классахана нылекасавэй, тэмзортасавэй, мидертасавэй лаханаку тохоламбангудаˮ. Тикы лаханакоˮ нобтаремʼ илангад, иʼ
ядэроˮ махат надимыˮ. Илаʼ саирмʼ несэймдаванʼ харва, сава
иландʼ харва, мэбетахат мэбеˮманʼ харва ненэцяˮ нылекасавэй,
мидертасавэй, тэмзортасавэй лаханаку сертавыˮ. Тикы лаханакохоˮнатоʼ хуркари сероˮ хари явнанда сертабаванʼ харвавамдоʼ, нитоʼ, нютоʼ сава иландʼ тэввамʼ харвобтавамдоʼ вадецетвыˮ.<br>
Илевандоʼ серʼ ненэцяˮ хуркари санговота, мэицяда серкˮ еребермыˮ. Тарця сэхэхэт сензнэ ханˮманʼ харвавандоʼ нид итоʼ ядэрабцохоˮна мидерманʼ, тэмзорманʼ харвасетвыˮ. Тиканда нодˮ
тарця мидертасавэй, тэмзортасавэй лаханаку надибеле пявыˮ.
Хусувэй хибя харта мэбеˮманʼ харваванда нид, нита, нюта,
нани ненэциеˮ тензˮ мэбеˮмамʼ манэˮманʼ харва нылекасавэй
лаханаку сертаба пявы. Тикы лаханакохоˮната мэбета ненэциета
пирдаˮлембадаˮ нылекаˮ нэсетыˮ: сюдбя вэсако, наядарˮ, сиˮивмʼ
нэвта халыˮ, пыя тусавэй минлейˮ, нану наворта халэˮ. Тикы
нылекыдоʼ нобтаремʼ мидерць, тэмзорць пирˮмэдоʼ. Таремʼ нодˮ
мидерць, тэмзорць теневанаˮ ненэциед хурка маянотоʼ малхана
нылекы пирдаˮлесетыдоʼ.
Мидертасавэй, тэмзортасавэй, нылекасавэй лаханакохоˮна
пирдаˮлембадидоʼ нылекариˮ ниˮ нэсетуˮ, тэтаˮ, тадебяˮ, саювˮ,
парэнодаʼ манзаранаˮ нэсетыˮ.
Хусувэй тарця лаханакохона илаʼ сава саирмʼ нёдана мангабада инудота хибя .сава иландʼ тэворна. Тарцьˮ харахана ненэцяˮ
сэвˮнаˮ тяхад ябдана, нива поёмбава сава иламʼ тэвадавэдоʼ.
Вэва, тэта ненэцие, нылекы танарахая хадабавыдоʼ, сярулава
хардахаˮ ханˮлавыдоʼ. Тиканда тэтиˮ няʼ мангбадаˮ нензциеˮ
поёдоʼ илеваʼ вэваˮ нэвыˮ, тэтаˮ сиддоʼ вэнзерʼ нахат пэрмыˮ.
Тэтидоʼ пирдалеванʼ харвавамдоʼ надьбяндоʼ лаханахонэ сертабавэдоʼ. Хусувэй лаханакокона тэти пирдаˮлеˮмахадандоˮ мангбадаˮ танга сававна илелнгаˮ.
Тнкыʼ хавна ненэцяˮ ямндхэхэд нани тарця сермʼ сававна 
таславыˮ: мэбета хибя, санговота, харада нока серˮ ныхырихина пирдаˮлембада ни наˮ. Хусувзй сава сермʼ ненэцьʼ лаханаконда ямбданʼ индя нукана тэвадангуда. Инда нудмʼ ныхында
нядˮманэ мэˮманда малхана тэваданамда тавангуда.
Тедаʼ тикы вадеˮмынаˮ лаханаку нядˮмяць манэˮтынаˮ.
Мндертасавэй <br>- ларкабтʼ юхурта, наии намгана надиберта. Тэмзортасавэй
тэри таʼ юхурта, нись надюˮ ядэрта. Ямидхы <br>- нулнˮ невхы илаʼ надивоˮмаʼ
мальнгы. Сэвˮнаˮ тяхад.<br>- маняˮ теневана иланаˮ тяхад. .
-6_
ӇЫЛЕКАСАВэй ЛАХАНАКОˮ.
Нядэна. хасава.
<br>
Ӈавна хунанда яхаʼ хэвхана ӈобˮ хасава илевы. Яхакохонда
ханˮлава сарпякода панʼ ӈэсомана падаравы. Неро яхакохонанда
поӈгацида пядвыˮ.
Ӈобӈгуна нядэна хасава поӈгда ватаванзь хая. Халяˮ поӈгацяханда тартаревʼ таркавыдˮ <br>- лабцевыдˮ. Сявтасавэйʼ, ехэнасавэйʼ хадавыда.
Нядэна хасава сявтахаюда, ехэнахаюда ӈобˮ едхана пиреӈахаюда. Еданда лохомгава пихина ненэцяˮ тованодоʼ. Товы ненэцяˮ
ӈобˮ пумна мятʼ тюˮ. Сававна манэць тикыда сиˮив ӈаядарˮ ӈэвыˮ.
Нядэна хасава ихинянда ма : « Хадриʼ ӈэсь ӈоˮ еремдакэдмʼ?
Сиˮив ӈаядармʼ халэˮ едхана ӈавлахарцян».
Сиˮив ӈаядарʼ халэˮ едхана лэридоʼ пыдабтыˮ. Ӈаворта едамдоʼ
ӈавоˮмахадандоʼ сиˮив ӈаядарˮ пыдоʼ таремʼ маˮ:
<br>
-8<br>- Нядэна хасава, таротˮ нивамʼ!
Нядэна хасава пыда таремʼ ма, манзь ханада :
<br>- Вуниваˮ таротˮ, тароˮмаʼ нерня ӈудаʼ ӈынхана енертˮ
нивамʼ. Синякуй ӈарка еся салмʼ ядаӈгуˮ нивамʼ. Синякуй харвʼ
пахаӈгы ӈынми хоˮӈадаˮ.
Сиˮив ӈаядарˮ нядэна хасаваʼ, хасаваʼ ӈынемʼ тасець тадоʼ.
Нядэна хасава ихинянда ма :
<br>- Пыдъераˮ ӈодˮ пирараˮ ӈэвынёˮ.
Нядэна хасаваʼ мядʼ синлихина ӈобˮ сиеся сал танявы. Пилиˮ
нерде ӈарка ӈаядарˮ енерць пэйˮнёˮ. Ӈарка ӈаядарˮ сиеся салмʼ
сянʼ ядабата ӈахат пирда.
Тикы нянда пуд нядэна хасава енерць пяда. Нядэна хасаваʼ
сюдбя ӈынамда няӈгарпадаханда татуда ӈадимяˮ. Енда тёрейˮ неро яхаконда тибейˮ лаӈгода итʼ лабараˮ, сиеся салʼ ӈоˮмарида
яда.
Ӈамгэ енермамдоʼ малеˮмахадандоʼ ныхыдырцяндʼ пыдоʼ
ӈамдъядˮ. Нядэна хасава, ӈарка ӈаядарˮ ӈобтʼ тебӈахаʼ. Нядэна
хасава ӈарка ӈаядармʼ ӈэваконда нимня сянʼ мобˮнанда ӈаядареˮ
ӈарка мярё ханˮӈа.
Ныхыдырмамдоʼ ёльцеˮмахадандоʼ тароць тебаˮ. Нядэна хасава, ӈарка ӈаядарˮ хадиˮ тебӈахаʼ. Нядэна хасава ӈарка
ӈаядармʼ сиˮивʼ сюрте мориванда серʼ, ӈарка ӈаядарˮ сиˮив
ютерˮӈэ пыда ныклынёˮ. Нядэна хасава манзь ханаӈада :
<br>- Ӈанитаˮ харвабˮ, харванаʼ танябˮ таляʼ ядаяˮ, ӈареˮ
тароˮкаваˮ!
Матˮ ӈаядарʼ ӈэвдоʼ хаˮморӈаˮ:
<br>- Няднаˮ мэбета нянаˮ выдарась, ӈареˮ манзяванаˮ ӈулиˮ
ниваˮ харваˮ. Нернаˮ няӈы ялэнаˮ сяӈаваˮ, илевакоенʼ ӈулиˮ
харваӈаваˮ.
Тикы вадиˮ пуд матˮ ӈаядарˮ ётоʼ хобацяхаˮ пыдоʼ илелъядˮ.
Нядэна хасава неро яхаконда сидиˮ
лаӈгоˮ ниʼ харасиˮ илелйˮ, яхаконда халямʼ таӈота-сырета ӈаворциеˮӈада. Тедаʼ лахана нядэна хасава таняна иле.
<br>
Сарпякода панʼ ӈэсомана падаравы <br>- ӈобкад ядэрць мата сарпякода ервадревʼ лаӈгода
пирцяˮ ӈэвыˮ. Лэридоʼ пыдабтыˮ <br>- хала малӈэ
ӈаворъядоʼ, лакоцяридоʼ пиняʼ тапарпиˮ. Тасець
тадоʼ <br>- ёльце саӈговоˮӈа. Еида тёрей <br>- ӈаданада муӈгада сюдарць, выберць хая, тарця муӈгат
яхаʼ лаӈгˮ итʼ лабаранаʼ тоˮлахаˮ.

<br>
<br>1. Нядэна хасаваʼ сиˮив ӈаядаркад ӈамгэý сейда ни ханьˮʼ? Геямда ӈамгэ
мэюмдамбавэда? Ӈаядареˮ хурка хибя ӈэвамʼ, пилюˮмаʼ серʼ ӈэвамдоʼ ханзерˮ
тасла идесьˮ?
2. Нядэна хасава ӈаядареˮ няʼ ӈамгэý тароˮласьˮ, ныхыдыласьˮ?
3. Нядэна хасава хурка ненэцьʼ? Вадеˮӈараˮ. Нядэна хасавамʼ ӈамгэʼ
сиˮӈэ пэрӈараˮ? Лаханакомʼ сертавы хибя нядэна хасавамʼ ӈамгэý савариӈэ
вадеˮмэда?
4. Нядэна хасаваʼ ӈарка ӈаядарʼ няʼ пирдыроˮмида, ханзерˮ вадувоˮмида
вадеˮядаˮ. Тнкы серота нямна лаханакомʼ сертавы хурка вади мэˮӈа?
5. Нядэна хасава матˮ ӈаядартʼ хаˮманза, ӈамгэý таремʼ манза?
б. Лаханакондаˮ ханяӈы пеляда нянандаˮ саць саваʼ тоˮлаха?
Ваднта санавна хаˮморць, лахананомʼ матадревʼ толараˮ.
<br>
Вэрабук вэсэй.

Ӈобˮ пухуцяко илевые. Пухуцяконд сидя хасава нюда. Ӈаркаюмʼ нюда нюмзявоӈгаданда Вэрабукмʼ тэри нюбеˮӈада. Нюдяюмʼ
ӈаниʼ Вэнмʼ вэсотакомʼ нюбеˮӈа.
Пыдоʼ няхарˮӈэ халяриʼ ныхыхыд илеˮ. Яхакондоʼ халяда
ныхыʼ тяхаʼ ӈока. Ӈамрэда ӈэвна, пухуцяʼ сидя ню халяʼ нюмʼ
хадаӈахаʼ. Ёрцэй халэтиʼ тиребяхад тас ванотанамʼ серотаӈахаʼ.
Ӈавоˮ пиркаˮна халядоʼ харанʼ мацета. Халяндоʼ мацедахава
сеней тырабтавы, сэротавы халякудоʼ ӈамъядоʼ, пилибтʼ сусаˮ.
Тиребяндоʼ ӈэсьʼ ванотанаридоʼ хаи. Тарцьˮ ямбахана пухуцяʼ
сидя нюʼ ӈобкарт халя хадабададиʼ яӈгу.<br>
Ӈавоˮ таняхуна, сяныˮ ӈэбтоʼ ӈодˮ Вэрабук вэсэйʼ таканда
марнари, еся тюмюмда тара харвада. Ӈобоˮ манзеты :<br>
<br>- Няв, нюдя няв, ӈэваʼ едяхад хавандархадмʼ. Хабˮнани
ӈаниʼ тутна яляхана хаӈгудмʼ. Хаˮмахадани, няв, нюдя няв,
сиˮми сюртадима. Сюрпˮнандиʼ ӈодˮ тинкони маханяӈы ёндʼ
тиребяндиʼ ванотанамʼ таʼ мэириʼ. Тинни маханяӈы хэвда няӈграя.
Пыдамбоховариʼ иледима, хадриʼ ӈани несэй тиребямʼ маˮлаӈгудима.
Ӈамгэмда харамда вадеˮливнаваˮ, тебтанʼ няна Вэрабук вэсэй
еся тюмюмда пилиˮ тарада. Тикахавахана няемдиʼ сюрӈадиʼ.
Яхаʼ мыртуй салянʼ таʼ хаедиʼ. Вэрабук вэсыʼ вадиˮ серʼ хусувэй
ӈамгэмʼ сертаӈахаʼ.
Мяканандиʼ ӈамгэ ӈамандамдиʼ ӈамнахаʼ, тусиˮ хонаяхаʼ.
Сянадʼ хунатʼ ӈаворциˮ иленакэхэʼ... Ӈобӈгуна Вэнмʼ вэсотар
поӈгацяхата ядэрманда серʼ яӈгумэнда тинʼ хэвувна хая. Ӈамгэда
ӈэса? Сававна манэць яӈгумэнда нянда варˮ, ӈудида ӈархандоʼ
тиребяˮ. Тиканда тяхамна яӈгумэда тэри ванерабты. Ӈамгэда
ӈэвна, яӈгумэда иленакораха.
-10Тарцямʼ манэкава Вэнмʼ вэсотар мяканда сюрбыˮ. Мяканда тэвхава небяханда манˮма:
<br>- Невкэйˮ, тедаʼ яӈгумэениʼ хэвувна ядадамзь. Яӈгумэкоемиʼ
иленакораха. Сэвˮ хадʼ хэбˮ ванерабтёдарха. Тнкыʼ тарця ӈэсь,
ӈудида, нянда варˮ тиребясавэйˮ. Сюрико талейбтёдахава нинякы
ӈаˮ?<br>
Пухуця небяда манзь ханада :
<br>- Хый! Вэнмʼ вэсота, ӈамгэý яӈгумы нянд едʼ таремʼ лаханан?
Мандаˮ манзетыˮнёˮ: «Хавы хальмер пиʼ ядэрць пэрӈаˮ». Няер
таремʼ ханзерˮ ядэртакы?
Вэнмʼ вэсотаʼ тарця вадахаˮ идя пунрёванʼ ни харваˮ. Харта
ихинда масьнёˮ:
<br>- Яӈгу, таремʼ ни ӈэӈгуˮ. Вэрабук, харварябтвэн! Талейбˮтёдан ӈэбˮнанд сит сероць мэӈгудмʼ. Хуркавна серопат ӈодˮ мань
сит ераӈгудмʼ.
Тикы индя ӈудмʼ нэклоˮмахаданда Вэнмʼ вэсотар . нянда
тинʼ хый янʼ лыӈгарэйˮ. .
Тадхава хаерта ламдума. Таремʼ сырпата, Вэрабукда тинанда
мюд юркыˮ. Яханда ваӈганʼ сакада. Танянанда хурка идармида
ёльцеˮмахаданда тинанда хэванʼ то. Тиребякомда ӈавола.
Тарцямʼ манэкава Вэнмʼ вэсотако ихинянда ма:
<br>
<br>- Харвавэн. Тедахаваʼ хэдат хонарахав...
Нямда манэсоˮмахаданда Вэнмʼ вэсотако поӈгацида манэˮманзь хая. Тайна хунанда поӈгацяхата ӈобˮ халякоця еремы.
Халякомда няˮамба нянда тинʼ хэвувна мяканда ӈобкась сюрамби. Ӈопой тёрда :
<br>- Невкэйˮ! Невкэйˮ! Невкэйˮ! Сюдбя вэсако миӈов! Яӈгумэениʼ тиребяʼ хормʼ ӈаманʼ харваӈов!
Тарця тёрмʼ намда небяда пинʼ тарпавыˮ. Ӈамгэедиʼ ӈэса?
Ӈобкась сюрамбада Вэнмʼ взсотанда пумна хавы хальмер» л
тёрсавэйʼ миӈа :
<br>- Невкэйˮ! Невкэйˮ! Невкэйˮ! Тюку тиребяни хормʼ сюдбя
вэсакохованʼ сяхаʼ миˮманав!
Ӈамгэда ӈэвна, пухуцяʼ сидя ню мякандиʼ тюӈахаʼ. Мятʼ тюхува Вэнмʼ вэсотако манзь ханада :
<br>- Вэрабукӈэ, вадаˮехэˮнат сероˮманʼ харваевакэн? Ти, сит
таремʼ мэӈгосадмʼ!
Тарця вадахаˮна Вэрабук ма:
<br>- Ханзерˮ мэвнав, няв, нюдя няв, нядни сероˮмэн. Тиребянаˮ
хормʼ ӈобкана ӈамгаваˮ.
Тиребяндоʼ хормʼ ӈавоˮмахадандоʼ Вэрабук сюдбя манзь
ханада:<br>
<br>- Тедаʼ вэва ӈэвы, ӈобкана иленанаваˮ ниваˮ ӈаˮ. Вэнмʼ вэсотакоӈэ тэмбараˮил яӈговы. Тад ӈодˮ мань тюкохона ӈамгэмʼ
пэрманадмʼ? Нядни саˮларкадми пюлувнзь хантадмʼ.
Тикы вадида мэсоˮмахаданда Взрабук вэсэй ембаць пяда.
Ембсоˮмахаданда небянда сэдвы савкамда-сокамда сера, иринда
мивы ханакомда нюдерць ялйˮ. Сидя ӈарвэмда нёракуць хая.
Сянадʼ хунатʼ ядвы ӈэбта ӈодˮ, неранда няна ӈобˮ сал ти поръяна. Таʼ тэва тикы салар мэкад ӈэвы. Пирдавнанда ӈулиˮ сита
пир, лэтдавнанда ӈулиˮ сита лэт. Ӈударида яӈгу, иканда сэхэли яӈгу.
Вэрабук сюдбя савакамда ӈаданʼ мода, саликахад ляӈгабтада.
Ӈыдёда савакамда хаˮаврамба пяда. Ӈамгэмда харамда вэркуˮумнаваˮ, савкада тадвы. Савкамда ладленаханда ӈулиˮ ӈадˮӈада.
Хурканʼ нерцилыˮ, таремʼ нерцюмба Вэрабук вэсэй саликмʼ вэняӈы 1
эхэнанда тапхалӈада. Тапхалпˮ ӈодˮ, вэняӈы ӈэда, ӈэда таʼ тада.
Тикахавахана вадеко тыранда, тыраʼ сухуда, вадеко тырада,
тырада тада. Иняняӈы тыраʼ ӈаниʼ ладада. Иняняӈы тырада
ӈаниʼ таʼ тада. Вэрабук сюдбя сятаняӈы ӈэхэна тапхалӈада, ӈэда таʼ
тада. Тикахавахана пэянда латахана ладаӈгудась, пэяда
лабцейˮ ӈэли саликанʼ. Тикахавахад хуʼ манзадита яӈгу.

<br>
Ӈамгэмда харамда вэркуˮумнаваˮ, хуʼ мэиˮ яӈгу. Сянадʼ хунатʼ
мэвы ӈэбˮнанда ӈодˮ, таремʼ сырпата ясидкад ӈобˮ сюрамбада,
ӈалекоˮ ӈаленд. Нябтитʼ тэва, тюкоехэвада сюдбя вэсако, вэсако
ӈэвы.<br>
Салхана тадда ненэцямʼ манэць сюдбя вэсакоʼ ӈопой тёрда :
<br>- Яӈгоцями ненаˮ сава ӈэсетый! Ӈаниʼ ханевы!<br>
Ӈавоˮ пиркаˮна сюдбя вэсако тюкохона то. Вэрабукмʼ саликахад хоӈгэдада. Вэрабукмʼ няˮмаӈгудась, Вэрабук вахалйˮ:
<br>- Сюдбя вэсакоʼ, ханакоми нирувʼ маниеˮ? Тикы ханакоми
харта хайнаванзь сертавы.
Сюдбя вэсако масьнёˮ:<br>
<br>- Харта хайнавада манэˮлабтахаркарт!
Тикахавахана Вэрабук салякоʼ пыяʼ ниʼ танэйˮ. Ханакомда
ядкоʼ серʼ ӈобʼ хайхалада.
Тарцямʼ манэць сюдбя вэсако тэри ӈэнаӈга, пусаӈга :
<br>- Тикахавар тарсиˮ ӈэлери ханако ӈэвы? Тарця ханакомʼ
мэкавабˮ ядва нивандарханёˮ тараˮ?
Вэрабук ма:<br>
<br>- Сюдбя вэсако, ханакони ниʼ ӈамдадˮ, нерняювʼ сядосˮ!
Ӈэхэˮнат наˮамторˮ. Мань ӈаниʼ ханакомд пуняд наˮволпаӈгув.
Сюдбя вэсако ӈахат вадиˮ .серʼ хайрыртава, ӈамдыˮ, ӈэхэˮната
етʼ наˮамторӈа. Таремʼ мэнаханда хуʼ пэдэйˮ. Пуняювʼ ёӈгамйˮ.
Ӈамгэеда ӈэса? Вэрабук вэсэйʼ мэˮмарида яда, сяˮня ханяна
сэвхат сэйвакы?
Тикыʼ тарця ӈэсь, сюдбя вэсако Вэрабуканда ӈудоˮмана хая.
Тайна хунанда Вэрабукмʼ тэвада. Сюдбя вэсако нямда, ӈаврамдаханедамда хананда ниʼ ӈабтада-ӈамтада, ӈамгэ янда едʼ пябта
ӈодˮ, нэкалӈада. Тарцьˮ ямбахана енядахаˮната сюрня хадда
индатʼ харва. Вэрабукар хаданда помна ханаконда нид янʼ тибтабтэйˮ. Харасяда янʼ сюрбяледа, варилебтембида. Таняна хунанда ӈобˮ неро яхамʼ нярхалавы. Еся пыряӈэ итʼ мулкада.
Ӈавоˮ пиркаˮна сюдбя вэсако яханʼ тэвыˮ. Яхамʼ сэрмананда
ӈыляювʼ хаˮваркуˮлада. Таняна хунанда ханаконда ниʼ манзелабтада, ӈарӈуёда пайʼ нэкалъяда, нувмʼ илараˮ.
Вэрабук сэрмʼ сиˮӈада, ханакоʼ лат ӈаниʼ сидеръяда, тадхава
сюдбя вэсаконда сидя хэвцяʼ помна пакалйˮ. Сюдбя иримда тюкуˮ
маторӈада. Сюдбя вэсакор хась ехэрйˮ. Сюдбя вэсакомда хадаˮмахаданда Взрабукар ӈаниʼ ялйˮ.
Сянадʼ хунатʼ ядбата ӈодˮ, неранда няна яʼ хойʼ ниня ӈобˮ ӈарка
мяˮ. Ӈадьда мякаванʼ понʼ вуни мийˮ, таняʼ тэвыˮ. Мякы мякана
сиˮив сюдбярка, ӈобˮ не нядоʼ таня илевыˮ. Тарця ненэцяʼ мятʼ
-13
тюхува, сиˮив сюдбярка нэтоʼ ниʼ санэйдˮ. Вэрабук вэсымʼ таʼ
няˮмадоʼ. Сиˮив нудиˮ пондʼ вэнаёладоʼ. Таремʼ мэнахандоʼ пинʼ
тэвыдˮ, нумлаха тохондоʼ хацилебтедоʼ, тоʼ сава ерʼ тэвраˮ нидумʼ.
Нобʼ ненэцяʼ нялмаʼ нар симʼ, янгаʼ симʼ янгаˮ. Вэрабукцямдоʼ
нермяʼ сивня сумгадтадоʼ. Вэрабукцяваˮ еся пырянэ няби нермяʼ
сивна сэрʼ ниʼ танэйˮ. Сиˮив сюдбянда нерня мякандоʼ тэвыˮ.
Навоˮ пиркаˮна сюдбида тоˮ.
Сиˮив сюдбярка мамбаˮнандоʼ маˮ:
<br>- На, нивэнанёˮ хаˮ?
Вэрабук ма:
<br>- Саˮладаˮ нэвэдаˮ! Тамян сава яхана хибяраˮ хаса? Тондаˮ
идʼ ныляны нобтихы яʼ ний илаʼ тоˮлаха. Тарця яхана хибя
хангу? Таняны яхана ненэцяˮ тяхариʼ саваилеˮ: тэр-тэва, ханедарханедава. Яер ханёей.
Идʼ нылна сава илаʼ танявамʼ намдахава, сюдбяркыд мацьˮнёˮ :
<br>- Маньенаˮ мангба илевамʼ тябибтаваˮ. Сеняʼ навонаˮ пэрцаваˮ? Нахакуна таняʼ хэбˮнаˮ сава нэрхавынёˮ? Ненэся ваданд
серʼ сава нэхэвабта, тебтаʼ ялэмбата таняʼ пянгуваˮ.
Вэрабук ма:
<br>- Сиякаханани намгзмʼ хандадмʼ, намгэ сиенгудмʼ?
Пиʼ сюдбяркыта хонёванʼ Вэрабак нермяʼ нэсондʼ сиˮив тэнз
ной лехэбтярна. Хувыʼ няна сиˮив сюдбярка юркаˮмахадандоʼ
лехэбтёда ной манэць тэри нэнангаˮ, пысамбахартаˮ. Вэрабук
масиˮ :
<br>- Тикы сиˮив ноймʼ хонёдахандаˮ тасий яхана сиддаˮ
натена нидаˮ сехэрэдандаˮ лехэбтярмыдоʼ.
Тарця вадахаˮ нылекарка взсыˮ тамна ханяцейʼ пунрэядˮ.
Сиˮив сюдбярка сиˮив тэнзʼ нимня тонʼ ялъядˮ. Таняна хунандоʼ
нерденитадоʼ тэвˮма минанда тёркосавэйʼ нэванда ныляʼ нэсь
итʼ пюрцяда. Тикы нянда пуй посекуˮ помна наниʼ пюрцяда,
мангава ма:
<br>- Нями, неками сиˮми хандараха.
Тёркосавэйʼ санартаехэндоʼ сиˮив нылекарка пуямдоʼ тэваˮ.
Сибимде сюдбяʼ итʼ пюрцядахава, Вэрабук вэсы нарка письнэ
нанелабтада:
<br>- Сиˮив нылекарка, сиˮив сюдбярка, сала нэвэдаˮнёˮ!
Нахатани нодˮ таремʼ мэнгудамзиˮ!
Тикахавахад Вэрабук вэсы таʼ нелейˮ. Сиˮив сюдбяркаʼ мятʼ
няер илелйˮ. Тикы яхана тенадʼ иле.
Ныхыʼ тяхаʼ нока <br>- ёльце нока, намахад ваˮна. Харанʼ мацеда <br>- нобъювʼ
суса, хархана пэрманда янгу. Еся тюмюмда тара харвада <br>- хаваʼ пирнэ хая,
-14нэда тад вэнпата туʼ варанʼ тэворнаˮ. Мыртуй саля <br>- саляда савлюй-саблюй
ин наˮ. Туснˮ хоиаяхаʼ <br>- тумʼ нихиʼ пятаˮ, пиреванда наврадиʼ янгу. Сэвˮ хадʼ
хэбˮ <br>- ихина таслабˮ тарця нэваʼ серʼ ни наˮ. Нобкась сюрамбн <br>- ёльце саць
сюрамби. Сидя нарвэмда нёракуць хая <br>- сэвда ханяʼ сырнаˮ, харта инда серʼ
таняʼ ялйˮ. Вадеко тьтранда, тыраʼ сухуда <br>- иняняны-иняний, вадисей нудахананда ладада. Наˮамторˮ <br>- нерняʼ нэхэˮнат наволпад. Пуняювʼ ёнгамйˮ <br>- пуняʼ
сылыˮ. Янʼ тибтабтэйˮ <br>- янʼ саˮнэйˮ. Варилебтембида <br>- ёльце саць мертявна,
сибицяковна сюрамби. Хаˮваркулада <br>- яхаʼ ныляювʼ понʼ яда. Манзелабтада
(хонэйˮ), нарнуёда пайʼ иэкалъяда, нувмʼ илараˮ <br>- минханда хонарэйˮ, нарнуёда саць муноˮнаˮ, нувмʼ тюˮукуʼ илыбадаʼ тоˮолхадоʼ. Хась ехэрйˮ <br>- хаванда
серʼ маханяʼ нихирйˮ. Сиˮив нудиʼ понд вэнаёладоʼ <br>- сиˮивнэ нянда пёда
пэядˮ. Хацилебтедоʼ <br>- нока ныхымʼ нись мэсˮ, сиби намгэдаревʼ ханадоʼ. Яер
ханёей <br>- ханедада ёльце нока. Пуямдоʼ тэваˮ <br>- малʼ итʼ пакалъядˮ.
<br>1. Тюку лаханакоʼ нылекасавэй нэванда хавна намгэ мидерць сертабадаˮ
серода таняˮ?
2. Вэрабук намгэý пилиˮ нерде нельтенгова иʼ нудмʼ хоса? Тарця нэвада
сававʼ, вэвавʼ?
3. Нельтенгова серта Вэрабукна намгэý волтасада? Тарця вэва сермʼ сертаба
вэва нэвамʼ тасла хибя сита нядаса? Серˮ ханзерˮ нэсаˮ? Вадеˮнараˮ.
4. Вэнмʼ вэсотако няхаданда сероˮманда еˮэмня Вэрабукханда хурка таромʼ
хаˮавраса?
5. Нылекаˮмна пирдамда пюрць хэванда еˮэмня Вэрабук хурка ненэцянэ
вадеˮмаʼ пир?
6. Вэрабукʼ нылекахат ваˮмамʼ вадеˮнараˮ. Намгэвнанда ваˮмы? Хусувэй
серта лаханакомʼ мэтадревʼ вадеˮнараˮ, толабираˮ.
7. Вэрабукмʼ хурка иламʼ тэводана ненэцянэ нюмдеваʼ пир? Намгэʼ инд
таремʼ тасламбираˮ?
МИДЕРТАСАВЭЙ, ТЭМЗОРТАСАВЭЙ ЛАХАНАКОˮ.
Взсакоʼ някарˮ не ню.
Вэсако илевы. Вэсакоʼ няхарˮ не нюда нэвы. Сяныʼʼ нэбтоʼ
нодˮ сырада хаˮмыˮ. Нумда тецьхама. Вэсако няхарˮ не нюнда
няʼ мяканандоʼ ханьторнаˮ. Вэсако нарка не нюмда хана,
таремʼ ма :
<br>- Ядембада мятар пюрманзь ханьˮ. Харˮнаˮ мякавахананаˮ
канимандарахаваˮ. Иртˮ нэда сехэрэвна хантан. Танянанда нарка
тонʼ тэвангун. Нарка тонд хэвхана теˮмед екангуд, пибит табелта
таремʼ ядангун. Таддикахад неранд няʼ нарка сохомʼ манэтан.
Нарка сохонʼ тэвангун, кэвханда нултын. Нянанд вэнˮ нявота
тутаˮ. Тикы . вэнˮ сит сохоʼ нэваʼ ниʼ тандамба пянгуˮ. Вэно нёд
волтамбюˮ, пыдоʼ сит таня тандаяˮ. Тикыд таминдоʼ сит ядембада
мятʼ тэврангуˮ. Вадиˮни пирдоʼ. Тадхава ханьˮ.
-15_


Вэсакоʼ ӈарка не нюда ембайˮ, хая. Нисянда вадеˮмы сехэрыʼ мюмня хая, ненэся ӈодˮ тонʼ тэвыˮ. Тоʼ хэвхана теˮмеда екартэйда. Пибида тэри табелъядˮ. Нерняна ӈаркаˮя сохомʼ манэˮӈа.
Тикы сохоʼ няювʼ нэкалӈада. Таремʼ миндяханда мерця ладада, тецьхама. Пыда ихинянда ма: «Ӈамгэ ханимдаӈгудмʼ? Пибиˮни сабко сэлахарцян » . Тиканда пибида сэлэйда, теˮмедоʼ сяра, ӈаниʼ ялйˮ.
Ӈавоˮ пиркаˮна вэсакоʼ ӈарка не ню сохонʼ тэвыˮ. Таремʼ сырпата, сохо саць ӈарка, пирця. Лэракабтʼ нянанда вэнˮ нявота тоˮ.
Вэнˮ сита сохоʼ ниʼ илванʼ харваˮ. Тикы вэӈрˮ тёрейˮ
<br>- Хый! Хэвняʼ хаядаˮ! Мань харˮн танаӈгувˮ!
Вэнекоцяиˮ хэвняʼ санэйдˮ. Не сохоʼ ниʼ харта танта пэйˮ.
Пыда понʼ яда. Ӈамгэʼ пиркана мядмʼ манэˮӈа. Мятʼ тэвыˮ, мятʼ тю. Мякана хибяхарт яӈговы. Ваˮавʼ ниʼ ӈамдыˮ, таня ӈатена.
Нумда пэвсюмя. Таремʼ инзелебта, хибяхава мятʼ тованода, пихина ламбида екавонда. Ӈавоˮ пиркаˮна мятʼ тю. Хасава ӈэвы.
Товы хасава вэсакоʼ не нюнʼ сылыˮ, вадамʼ ни мэсˮ, едмʼ пиремба пя. Вэсакоʼ ӈарка не ню ӈобʼ ӈамды, мунзиˮ сырӈа. Хасава ӈобтаремʼ мунзи. Еданда пиˮмахад хасава ӈамзида теда, яӈга хыдяʼ мюʼ ӈани ӈамзида мэйда, вэсакоʼ не нюнʼ ма:
-Тёняӈы, небян мятʼ тюку ӈамзаˮ хананˮ.
Вэсакоʼ не ню ӈамзиˮ хыдямʼ няˮмада, пинʼ тарпыˮ. Пихина пэби, ӈамгэхэрт мядмʼ ни манэсˮ. Мядмʼ пюртяханда выдара, ихинянда ма:
<br>- Ӈамгэдани тамбирувна понʼ пюртав? Ӈамгэхэрт мяˮ яӈгунёˮ. Хасава сиˮми тэмбарамбадакы? Таеквавнаʼтюку ӈамзи харˮни ӈамдын. Мядʼ юдертʼ хантадмʼ.
Вэсакоʼ не ню ӈамзи малʼ ӈамъяда, мятʼ тю. Хасава мякана хонёвы. Вэсакоʼ не ню ӈобтаремʼ хонэйˮ:
Не хувʼ сиды. Хасава мале юркавыˮ, ӈаворӈа. Вэсакоʼ не нюмʼ хонрада:
<br>- Ӈамзи тёняӈы мятʼ тэврасяд?
Вэсакоʼ не ню ма :
<br>- Тэврэйнась. .
Таддикахад хасава ма :
<br>- Мань тедаʼ ханеванзь хантадмʼ, пыдар ӈаниʼ тондав сэдонзиˮ сэдˮ.
Хасава хане хая. Вэсакоʼ не ню хасаваʼ тавы хобахат тоймʼ сэдонзиˮ сэдыба пя. Панэнда поё хадэˮкана ивтемба пяйда. Панэнда пойˮ минхандоʼ яӈгаӈгаˮ.

<br>- Ӈавоˮ пиркаˮна хибяхава мятʼ тювонда. Тад манэˮманда пухуця ӈэвы, ӈулиˮ пухуцяко. Пухуцяко масьнёˮ:
<br>- Неӈэй, ӈэвав тись сиˮми нядаˮ!
Вэсакоʼ не ню ма :
<br>- Мань харˮн нян манзаини ӈокаˮ, пыдар тамна нянако ӈэвамд вадеˮӈан! Ханьˮ, харт мяканд ханьˮ!
Пухуцяко хая. Пэвсюмяʼ няна хасава то, немʼ хонрада:
<br>- Не ӈацекы, тондми сэдан?
<br>- Тонл ти, сэдавась.
Хасава тонда илада, ӈамгэда ӈэса, панэнда пеляˮ янʼ пыдараˮ.
<br>- Пыдар вэвако нен ӈэвэн,<br>- хасава ӈулиˮ нензямя.<br>- Сиˮми
сидяʼ нельтен : тоймʼ нивэр сэдˮ, тей яляʼ ӈамзи небяхани нивыд
ханаˮ, харт ӈамыд. Мяканани сянʼ нён илеˮ, ханьˮ!
Вэсакоʼ ӈарка не нюмʼ хасава пинʼ тирцидеда. Не вымна понʼ
ядэрӈась, мятʼ сянʼ нись туˮ. Немʼ нумʼ ӈамада.
Вэсако ӈарка не нюмда понʼ ӈатеда, ӈатенавасялма.
Тецьдида тамна саць тебаˮ. Тадхава ёнэй не нюмда ӈэдарамба
пя. Ӈобтикы сеней вадида мэˮӈа. Не нюда хая. Нисянда табеку
ӈаниʼ нида томдаˮ.
Тайна хунанда ёнэй не нюда ӈаниʼ мятʼ тэвыˮ. Пыда ӈаниʼ
мякана ӈатена пэйˮ.
Нумда пэвсюмзь пихина хибяхава тованода, ламбида екавонда. Мятʼ тю, ӈобтикы вада, хасава ӈэвы. Немʼ ӈаниʼ тэри манэˮӈада. Едамда пиремба пя. Едда пи. Хасава ӈамзида тедыда, ненʼ ма :
-Тюку ӈамзаˮ тёняӈы мятʼ хананˮ.
Не пинʼ тарпыˮ, ӈамгэхэрт мядмʼ ни манэсˮ, ӈамзи ӈаниʼ харта ӈамъяда. Мятʼ тю, хонэйˮ.
Хуняна немада хая, хасава мале юркавыˮ, ӈаворӈа. Немʼ хонра:
<br>- Ӈамзи тёняӈы мятʼ тэврасяд?
<br>- Тэврэйнась.
Хасава ӈаниʼ хане хэванзь пяда, ненʼ тоймʼ сэдувнзь табэда.
Ӈобтикы вада, не яляʼ ямбанʼ тоймʼ ивтемби. Ӈавоˮ пиркаˮна
ӈэвада сэрˮ пухуцяко то. Ненʼ ма: «Ебтовˮ, ӈэвами тиˮма?»
Не пухуцянʼ инзелевахартанʼ ни харваˮ, харта нянда манзаянда
ӈока ӈэвамʼ вадеˮӈа. Пухуцякомʼ питарӈада.
Пэвсюмяʼ няна хасава тованода, мятʼ тю, немʼ хонра :
<br>- Панэдами сэдан?
<br>- Сэдадамзь, панэр ти.
Ӈобтикы вада, ивтевы хобˮ пеляˮ тэри пыдараʼ.
Хасава вэсакоʼ ёнэй не нюмʼ цаниʼ питарӈада. Тикы не ӈаниʼ
ханяӈэхэрт мятʼ ниʼ тэвˮ.
Мынекор вэсакоʼ няна хая. Вэсакохоʼ нюдя не нюнда няʼ ӈулиˮ
ханимяхаʼ. Вэсако нюдя не нюмда табэдахая нябакохоюта ӈуˮмана ӈэдарада.
Тайна хунанда, тонʼ тэвыˮ. Тоʼ хэвхака теˮмеда ека, ӈаниˮ
ялйˮ. Хад, мерця ӈобтʼ лададиʼ. Не ӈацекыʼ ӈудида ӈулиˮ ханимяˮ,
таремʼ ӈодˮ теˮмеда нида сярˮ. Ихинянда ма: Нисяв масиˮ: Теˮмет екахэӈэ яд» <br>- мань ватомда ӈобʼ нёдаӈгув».
Таремʼ миндяванда сотэнʼ тэвыˮ. ӈыли пирця соты ӈэвы.
ӈавоˮ пиркана неранда няд вэнˮ нявотыˮ. Не ӈацекы вэно нюкуˮла
пяйда. Вэсакоʼ Нюдя не нюмʼ вэнˮ сотыʼ ниʼ мерʼ тэврадоʼ. Тикахана
мяʼ танявы . Не ӈацекы мятʼ тю, ваˮавʼ ни ӈамдыˮ. Мякана хибяхарт яӈгу. Пыда етри ӈатена.
Нумда пэвсюмя, пихина хибяхава тованода, ламбида екавонда.
Ӈобˮ хасава мятʼ тю. Ваˮавʼ ниня ӈамдёда немʼ мунзиˮ манэˮӈада.
Хасава едамда пиремба пя. Едда пи. Ненэцьʼ ӈамзида тедыда.
Хасава ненʼ сылыˮ, ма:
<br>- Тюку хыдяʼ терˮ ӈамзаˮ тёняӈы мятʼ хананˮ.
Вэсакоʼ нюдя не ню хыдямʼ няˮма, пинʼ тарпыˮ. Пихина теци,
пэби, ӈамгэхэрт ни ӈадюˮ. Тёняӈы мядмʼ понʼ пюрӈада, хось
яˮмада. Таремʼ ядэртаханда ваӈгмʼ манэˮӈа. Ваӈгʼ ниʼ хоˮлерйˮ,
таремʼ сырпата ваӈгʼ мюня ненэцьʼ ӈока. Вэсако нюдя не ню ихинанда ма: «ӈамзасавэй хыдямʼ таняʼ ӈэдарахарцяв. Тиканда ӈамзита хыдямʼ таняʼ ӈэдарада. Ненэцяˮ ӈамзиˮ хыдямʼ паромбари няˮмадоʼ. ӈамзи ӈамъядоʼ. Хыдямдоʼ вэсакоʼ не нюнʼ пуняʼ муˮӈадоʼ.
Вэсако нюдя не ню хыдянда мюʼ сылыˮ. Хыдянда мюня ненэй
соцъ паӈгалмы нюдяко тынзяʼ танявы. Тукы тынзянда хыдянда
мюня хасаванʼ миˮӈада. Тарцямʼ манэць хасава ма:
<br>- Тикы тынзяʼ пыдар ӈамгэр ӈэя. Харт лэтамбад.
Пиримʼ матаӈахаʼ. Хуняна хасава хане хэванзь хамеˮкулыˮ,
ненʼ ӈаниʼ тоймʼ сэдонзиˮ сэдувнзь табэда.
Хасава хая. Не ваˮванда ниʼ ӈамдыˮ, ирида ядэрӈа: »Ханзерˮ
тоймʼ сэдонзиˮ сэда сава ӈэбтаʼ?
Таремʼ мэнаханда хибяхава тованода, мятʼ тю. Янʼ туркабэй
ӈэва сэрˮ пухуцяко ӈэвы. Хадада ма:
<br>- Ебтовˮ, ӈэвами тиˮма?
<br>- Хадовˮ, ӈамдадˮ!
Пухуцяʼ ӈэвамʼ тимба пяда. Таремʼ тимбаванда серʼ не ӈацекы
хаданда хаʼ синʼ сылавыˮ. Таремʼ сырпата пухуцяʼ хаʼ сихина
ненэцие манэˮӈа, пыдоʼ танянандо малʼ манзараˮ. ӈопойдоʼ хоб
наˮпиˮ, няби ˮ сэдораˮ. Вэсакоʼ не ню ихинянда ма: Пыдхавадоʼ
ӈокаˮнёˮ, манзаидоʼ ӈудитоʼ тахаˮ пэръядоʼ. Маньен ӈопойдамнёˮ.
Тоймʼ ханзерˮ сэдонзиˮ сэдаӈгув?»
Вэсакоʼ не нюʼ и ʼ таремʼ ядэртанʼ пухуця вахалйˮ: Тадхава
мась-мзсь ӈэя!» Не юркыˮ. Ӈамгэда ӈэса? Хэвхананда тоʼ юседа.
Пухуця ӈодˮ юркыˮ, хзванзь пяда, ма :
<br>- Не нюӈэ, тюку тоʼ ядэртанд тоӈэ мэд. Пыдар тарсиˮ ӈэвами
сававна сибимдер.
Тикы вадида мэкава, хадада хая.
Нумда пэвсюмя. Ханена хасава то, вэсакоʼ нюдя не нюмʼ хонрада: Тондми сэдсан?» Не ӈодˮ хасаваʼ хзванʼ тоймʼ мэ.
Хасава тонда тюˮукуʼ мэда, сава паны ӈзвы. Пыда таремʼ ма :
<br>- Пыдар сава не ӈацекэн ӈэвэн. Мяˮни терӈэ тараˮ.
Вэсакоʼ нюдя не нюмʼ ханена хасава неданда мэда.
Тадтикахад не ненэймʼ тасоць паӈгалмы нюдяко тынзянда
няˮма, пинʼ тарпыˮ. Тынзянда харасяда янʼ мода. Мятиʼ хэванʼ
тыˮ ӈэсы ӈадимя. Таддикахад неӈэ харта нисямда ядембада
мяканди ʼ тэврада. Таʼ илелъядˮ.

Пибит табелта,<br>- пибид нёяˮ пэвруˮ. Нумʼ ӈамада <br>- тари юху, сававна иле,
иламʼ сертаба нивэда пирасˮ. Ненэй соць паӈгалмы -<br>- тынзяʼ сода ненэймʼ нюбета
есяˮ ӈэвыˮ.

<br>1. Тюку лаханако ӈамгэ мидертасавэй, тэмзортасавэй лаханакуˮ няювʼ ӈа?
ӈамгэ сероˮ нид таняювʼ мэнана? Мидертархаӈэ, тэмзортаӈэ таславыдаˮ
вадеˮядаˮ.
2. Ханена хасава тикы няхарˮ неʼ хурка сава серо серта теневавамдоʼ
манэˮманʼ харвавы? Тарця ненэцьʼ ӈэва сава, вэва?
3. Вэсакоʼ нюдя не нюмʼ ӈамгэ мидерма, тэмзорма серˮ нядабидоʼ? ӈамгэ
сидя ӈарка не нянда тарця нядˮмадиʼ яӈгоса?
4. Мидерма, тэмзорма сероˮ илаӈгана харадоʼ ханзерˮ ӈа? Хартаˮ ихиндаˮ
таслараˮ? Ненэй илаӈгана мидерма, тэмзорма серˮ танясетыˮ?
5. Лаханакохона саць илекавна вадеˮмы серо лаханакомʼ мэтадаревʼ толабидаˮ.
6. Мэкад, хара явна хэтвы вадиˮ хари ходаˮ. Тарця вадиˮ хари ӈамгэʼ
еˮэмня мэˮмамʼ тасладаˮ.

НЕВХЫ НЕНЭЦИЕˮ Сёˮ.

Хуркари лаханаку, ярабц, сюдбабц ӈадибелевандоʼ хавна ненэцяˮ илевандоʼ ямбанʼ хартоʼ ихиндоʼ сёё сертабавыˮ. Яʼ сярʼ ниня ӈоякˮ ненэцялиˮ хартоʼ сертавы вадидоʼ сёӈэ мэць нидоʼ пирасˮ <br>- тикыˮ сёмʼ мэць ниня пиртаˮ хибяˮ. Тарця ненэцьʼ ӈулиˮ тянё.
Харта сёдамда серта теневана, ӈани нита мэˮмы сёё мэць теневана хибя саць ӈока. Тарця ненэцие сёётэйӈэ нюмдебидоʼ. Ханяӈы ненэциеˮ тамна сяндиˮ сёёдоʼ ӈэсетыˮ.
Хартоʼ сертавы сёхоˮнатоʼ ненэцяˮ иландоʼ, манзаяндоʼ, мядотоʼ терˮ нямна хыноцетыˮ, маяндʼ еревоˮмамдоʼ, ябдавамдоʼ вадетаˮ.
Хасевˮ, неˮ, илӈы ненэциеˮ сёёдоʼ няхаˮтатоʼ яӈаˮ. Сёдоʼ вадамˮнатоʼ тасла пиртыдˮ. Не мята, неʼ ханамда-нойдёмда, нюта нисямʼ,
паныда, сэдъида, сэдвыда вадета, хибяʼ небя ӈэвамда, нюта нянанда хурка ӈэвамʼ хынтамбаӈгу. Хасаваˮ ӈаниʼ ханевамдоʼ, ты
пэрмамдоʼ, ханзерˮ ӈарка серкана таравамдоʼ, манзаравамдоʼ,
хурка сава вадахана, падаркана сиддоʼ вадеˮмамʼ вадетаˮ.
Тикыˮ хавна хусувэй хынота сёнда харахана хибя ӈэвамда
харта ӈодˮ вадетада.
Нойдё <br>- паскуювна, нойта сертавы хамэдяро мэта неʼ ханмʼ нойдёӈэ вадецетыдоʼ.

Сиˮив Ваноʼ ӈарка (Папаля Ванойтаʼ сё).

Сиˮив Ваноʼ ӈарка пыхыдами тямʼ.
Сиˮив неро Ваноʼ ӈарка некадоʼ,
Юрˮ няръянаʼ падаркана пады,
Сиˮив ерв луцаʼ юрётадоʼ нядоʼ.
Ӈарка Саляʼ явʼ сада малˮмана,
Сиˮив яхананаˮ юнриваˮ ӈарка:
Сыраʼ ёльцьӈгана нохомʼ ханоӈаваˮ,
Таʼ ёльӈгана халямʼ ханоӈаваˮ.
Мань яханани матˮми Ваноми,
Матˮми пебями ӈаниʼ сиˮни пирˮ,
Ӈобкад нявотиˮ есиˮ малхаˮна
Ябта юрˮ тэмдоʼ хартоʼ пэръядоʼ.
Мандаˮ манзетыˮ: Сиˮив Махакова,
Сиˮив пук ямб мараʼ харварахаˮ,
Неʼ Тадибиʼ сиˮив сава нюмда
Юркабциеˮяда, хонабциеˮядаˮ.

Сада малˮмана <br>- яхаʼ пилиˮ иерденя малданда тарана идˮ. Ябта юрˮ ӈока мядʼ терхана юрˮ ты ӈока ни ӈаˮ, тянёри, тяхасовна ерамба мэтаˮ.
Сиˮив Махаковаˮ <br>- тюку Ванойтаʼ тэнзмʼ мэтаˮ пыхыдадоʼ Махакоӈэ нюмдебидоʼ. Юркабциеˮяда, хонабциеˮяда <br>- нюта таняваʼ еˮэмня немамда ханзоць
мэˮӈада, хувʼ мерувна пыдоʼ еˮэмняндоʼ едянда таиýяхартабˮ юркорӈа.
<br>1. Хынота ненэцъʼ хурка ӈавамда вадеˮӈа? Пыда ӈамгэ тарця сёмʼ сертавы?
2. Сёхонанда ӈамгаʼ нид ӈани нида вадеˮяда? ӈамгэ харта пыхыдаримда
ни вадесˮ?
3. Сава хибяˮ ӈэвандоʼ нямна, сававна, тяхасовна манзаравандоʼ нямна
хурка вадаˮ лаханаˮ? Хойдаˮ, толэйдаˮ.
4. Пыдоʼ нямнандоʼ ненэцяˮ хаˮманзь пэрӈаˮ, ӈамгэ таремʼ лаханаˮ? Хурка
ӈэвамдоʼ нидоʼ вадеˮӈаˮ?
5. Небямда хынабтамба мэта вадида хойдаˮ, толэйдаˮ. Тикы вадиˮ харамдоʼ
ханзерˮ хамэдамбираˮ?
6. Хареˮ, хибяʼ сертавы сё ӈэвамда ӈамгэвнанда тасла пиртыˮ?
7. Хартаˮ теневана сёдаˮ маˮӈадаˮ.

Нерня мэтами (Сусояʼ сё).
Нерня мэтами нямдэйрисками нинекаʼ подермэ,
Ӈартиʼ инямда тет ӈэʼ помна нюдецюлвэда.
Яляʼ ямбахана тюрʼ нив хомбюˮ,
Тет пелейда нянда ёльцевэˮ.
Яʼ недармемʼ, ӈарка недармемʼ мань нёдаӈадмʼ.
Недармаʼ харахаˮ, недармаʼ ваˮлакˮ ирив ядэрӈа:
<br>- Хуна манзеты : «Я сяхаʼ хаӈгу?» Ненэсянда ӈодˮ
Яʼ недарме хуркарита пуна тамна халая.
Я сякаʼ хаӈгу, хойʼ ʼнедармеʼ
Ёнрета сарпяˮ нидˮ сояраӈгуˮ:
Луцаʼ юˮ ёнармаˮ невхэ сарпяхаˮ
Ӈудодоʼ тереӈгуˮ, ненэся тереӈгуˮ.

Нямдэйрисками <br>- нямдода ӈаркаˮя, сомбой ты. Тет ӈэʼ помна еюдецюлвэда нензамнидяца мяканда ихнида яда. Недармаʼ ваˮлакˮ <br>- тикы недармеʼ мюмня
ӈэдалёрць ядэрмыˮ нямна идя ядэрӈа, вадидоʼ, сёдоʼ тензебтембн. Енрета сарпяˮ
епдˮ сояраӈкʼуˮ <br>- тикы яˮамна тыˮ, ненэцяˮ тамна понʼ ядэртаˮ, ӈудодоʼ ӈобʼ
ӈадяӈгуˮ.
<br>1. Тюку хибяʼ сертавы сё? ӈамгэ вадита нид неʼ сертаваӈэ пэрӈараˮ?
2. Хыиота тыта хурка ӈэвамʼ. хынтӈмбн? Тыта мэць сава ты ӈэвамʼ хурка
З. Хынота сёмда сяхаʼ, ӈамгэмʼ пэрць мэˮӈада? Сёмда тэрида маине
мэˮӈада? Вадида нядˮмяць таслараˮ.
4. Хынота ханаерˮ ӈэда сехэрымʼ нёда? Сёнда вадаˮ ненэй сехэрэримʼ
вадетаӈэ вадеˮмаʼ пир? Тамиа ӈамгэ сехэрыʼ нямна ӈаˮ?
5. Едэй илаӈгана тхкы сеиэры нёдаваʼ пир? Сёида вадн нядˮмяць лаханадаˮ.
6. Тюку сёã ӈамгэ илаӈгаиа ӈадимы? Хынота ненэцяʼ иланда хурка? Вадида
нядˮмяць лаханадаˮ.
7. Невхы илаӈгана ӈадимы сёмʼ тенаебтедаʼ; мэˮӈараˮ. Хибяʼ сё ӈэвада,
ӈамгэмʼ хынтамбавада вадеˮӈадаˮ.

НЕНЭЦИЕˮ ПАДНАНИˮ ПАДВЫˮ.
Илья Коистантвиович ВЫЛКА
И. К. Вылка невхы саӈговота иламʼ ёльце сававна манэˮмэда.
Нюдя ӈэдаханда нисямда.хусувэй тарана серкана нядабавэда.
Таремʼ ӈацекэсавэйʼ хусувэй манзаямʼ пэрць, сэхэ яляхат, хабцяӈгат невхы ненэцяˮ ханˮмыˮ. Вылка нюдя ӈэдаханда ханяӈы
хабцяӈо ханзерˮ савумдамбавамʼ ӈобтаремʼ. тохолавэда. Ӈадьбянда падвэхэˮната саӈговота хабцяӈоˮ нямна вадеˮмыда таняˮ.
Тыко Вылка хусувэй манэˮмэнда нямна, илеˮмита нямна сёё
сертабавы. Тикы сёхоˮната илаʼ вэва, сава ӈэвамʼ вадецетвы. Сямянхат сава сёёда саць сава луца юрёнда <br>- В. А. Русановʼ нямна
ӈаˮ. Тикы нянда няʼ юрёсаӈэ таремʼ хэвэхэʼ: Тыко ӈаркамбойӈэ
хэˮмяхаданда нисянда еˮэйӈэ ямʼ манэсарта луци ядэланаӈэ
таралмыˮ. Пыда харта Едэй Ямда саць сававна теневавэда.
Мале ӈока поʼ В. А. Русанов Едэй Ямʼ яʼ падарт сертабавэда. Тикы
нянда няʼ Едэй Ямʼ хусувэй яʼ ваӈгсавэйʼ; яхасавэйʼ, тосавэйʼ яʼ
падартʼ сертавэдиʼ.
Таремʼ манзарабита ямбанʼ Тыко Вылка ӈобʼ падтаӈговы, паднавы. Индя яданʼ поя падтаӈго, падна, сёё сертаба Советской
илаӈгана пэвыˮ. Пэртяда ӈарка манзаямда, едэй иламʼ сертаба таравамда саць тарана нядимаӈэ мэˮмэда.
Илья Константинович Вылка ненэциеˮ ӈарка падтаӈгода,
паднана 1960 похона Архаӈельекойхана ӈарамзь яӈгумась.

Таремʼ хыноˮӈадмʼ.
Итя ӈабтенянаˮ явʼ вархана,
Сотэʼ ядхана сеняʼ ӈавнанда
Мяˮ таняӈась, едэй харад.
Сидя хэвханда ӈувˮ вадёвыˮ,
Тедаˮяхаваʼ яхаˮ сэйвыˮ.
Ямидхана тикы мякана
Тыкораˮ илесь, Вылка илесь.
Тедаˮяхаваʼ мята хэвхана
Лэриʼ хэдемдаˮ, нядармы лыˮ.
Парэӈодахад, палытанахат
Лыӈгаӈэ мэˮмэ мята нивʼ ӈаˮ.
Тэта хибяхат няраˮ хунорӈась.
Вылкандаˮ нюʼ илеваʼ ямбанʼ
Манэˮмэда ӈока, намдавэда ӈока:
Маяˮ ӈэдакыˮ, сэхэˮ ӈэдакыˮ.
Тамальӈгана ида нись манʼ,
Тамна нись манʼ: вТарця сава илʼ,
Манэцяда илʼ, илʼ танянакэ?
Тедаʼ, тедахаваʼ маркана иледмʼ,
Едэй сертавэ .хардани мюня.
Илми саванёˮ!
Ӈэвакони ниʼ ёмзяли тэса.
Тарця сава илʼ Вылкандаˮ нюнʼ
Хибяндоʼ миˮмы?
Хибяʼ ӈадимдевэ?
Советанаˮ яʼсава ненэциеˮ
Ӈадимдевэ илʼ ӈэвандархасиˮ!
Выʼ ненэцие хареˮ нюдревʼ,
Ярʼ нядревʼ пыдоʼ нялъядоʼ.
Ӈарка пахатур Ленинʼ едʼ,
Луца ниˮни едʼ сейхад ӈэда
Вади хэтыбидмʼ.
Яхаˮ сэйвыˮ <br>- яʼ ӈылана хэвыˮ. Емзялн таса <br>- иланда ёльце сава. Пахатур <br>- богатырь.
<br>1. Тыко Вылкаʼ невхы иланда хурка ӈэвы? Сёнда вади нядˮмнць лаханадаˮ.
2. Паднана сёхонанда ӈамгаý невхы хардакомда хынтамбида?
З. Тыко Вылка сёнда пуняна хурка иламʼ хынтамби?
Сиӈгэ.

Ӈавхы похоˮна, парэӈодаʼ мальӈгана, Итя Ӈабтеня явʼ ӈохоˮна илева саць саӈговоˮӈась. Таняӈы яхаˮна сиӈгэ хабцяʼ саць
саˮӈась. Сывʼ ёльцьӈгана лакамбойʼ таняʼ тэвортаˮ хибяˮ минхандоʼ сиӈгэ хабцяӈгана хаӈгаць.
Таняʼ тэвортиˮ илензь мядодоʼ нюдяко хардакоць. Ӈокаюмʼ пелядоʼ тикы ненэциеˮ пуняӈы ӈутоʼ нидонзь манэсˮ. Тедаʼ лахана
тамальӈгы яӈгумы ненэциеˮ лыдоʼ таняна хэдемдаˮ. Ӈокаюмʼ пелтоʼ лыдоʼ ӈахаˮна янʼ сояравыдˮ.
Ӈобˮ тарця ӈоʼ тедаʼ нюмда Едэй Я. Тикы ӈулиˮ ханедита я:
таняна ӈартий, няк, вэбарка, сэрˮ варк, нохо, илебцьʼ саць ӈока,
пыдоʼ малʼ хынзуʼ иле пэрӈаˮ. Иканя халя ӈаниʼ ӈока. Таремʼ ӈодˮ
ненэцяˮ сиӈгэ хабцяӈгана хаӈгаць. Тикы ӈадьбянда тарця ӈэвы:
невхы илаӈгана хэхэʼ мядʼ ервˮ тикы ханедиˮ ӈамаýи ӈаворць
волтамбавыдоʼ, манзь пэрмыˮ: Тикыˮ хэбидя сармикˮ, ӈамзидоʼ
ӈаãворць взваˮэ.
Ӈобӈгуна Санэроˮ явʼ няд сидя юˮ луца, ӈысмаˮ сидя харпасахана Едэй Янʼ товыˮ. Пыдоʼ ханевандаˮ ӈэвыˮ. Тикы няхаˮнатоʼ ӈобʼ мядʼ тер» ненэцяˮ танявыˮ, тетдоʼ ӈэвы, пилиˮ нюдядоʼ
не ӈацекы <br>- Некоця.
Едэй Яʼ саляʼ сэванʼ ӈадимгава ӈанохоюдоʼ сидя явна хэвэхэʼ:
ӈопой ӈано Итя Ӈабтеняʼ ендадʼ серʼ нэкалмэда, няби ӈаноʼ
терˮ <br>- ӈысмаˮ ненэй ненэциетоʼ няʼ идʼ няʼ ӈэхэтана саляʼ пыяʼ
яданʼ нултавэдоʼ. Тикы саляндоʼ ниня сяниˮ поʼ техэ сертавы
валбэй, тибей хардако танявы, сидита няна лэриˮ хэдемдаи.
Ӈавнанда хаˮма я ӈэдакы? -ненэцяˮ ихинандоʼ таремʼ маˮ.
Тикы ямʼ волтадоʼ. Явʼ ваӈгаʼ тяханяна ӈани сидя таӈар хардакомʼ манэˮӈаˮ. -Таняʼ хаяˮ. Няби хардако иле мэˮмаʼ пир ӈэвы.
Тикы яхана илебця, варкʼ, тивтейʼ лы, ӈэва ёльце ӈока. Иландамдоʼ пюртяˮ тэри маидˮ:
<br>- Тюковаˮ ханедита я ӈэдараханёˮ!
Тикахавахана хардакохоʼ сулорӈахаюдоʼ, таʼ илелъядˮ. Ханедар ӈока.
Нумда сырэйма, тецьдаˮ пэядˮ. Явʼ ханедамʼ ӈэвадаладоʼ.
Илензьʼ яндоʼ хэвацʼ тода илебцяндамдоʼ ӈатилӈаˮ. Ненэй ненэцяӈгав манзеты: «Хойʼ няʼ илебцяндаваˮ пюсь хэхэваˮ!» Ӈысмаˮ
таремʼ ниˮ харваˮ. Тецьда, пэвда хардакутоʼ мюня тэри илеˮ.
Тадхава нюдя пэвдей иры ӈадимя, пэвдямʼ, тецьдамʼ тасоць
сиӈгэ хабцяʼ сиддоʼ пя. Тикы ханенит ӈокаюмʼ пелядоʼ хаӈгулыˮ <br>- ӈэдоʼ тэри сяркаръядˮ, тивˮ ӈамзидоʼ паиреядˮ, ядарць
ныхыдоʼ ӈобʼ яӈгу.
Ӈарка пэвдейʼ ӈадивоˮмахад ӈысмаˮ, сидя ненэцьʼ <br>- не ӈацекыʼ небяхаʼ <br>- малʼ хаӈгулыдˮ. Ӈамгэда ӈэвна сидяри нядоʼ сензхаʼ <br>- пухуця хададоʼ, не ӈацекэця. Тикы хаӈгуртакоиˮ ӈобˮ пуд
яӈгуворӈаˮ. Ӈысмиˮ яӈгувоˮмахад ненэй ненэцьʼ пухунда няʼ
ӈаниʼ яӈгумахаʼ. Пухуця хаданда няʼ Некоцяхаʼ сидяриӈэ хаихиʼ,
хальмератиʼ поӈгана таня илеӈахаʼ. Печкандиʼ хаãвхэкомʼ илензь
яӈэ мзˮӈахаʼ <br>- нёʼ няна хальмерадиʼ хутенаˮ.
Тикы сидя ныхыˮмасьда ненэцьʼ ӈамгэ сензӈэ еремэхэʼ? Харада тарця ӈэвы: нита сэвˮ вэӈгохона пухуцяко явʼ ханедиˮ ӈамзи
пирембавы, не нюнда няʼ тикы ӈавормэхэʼ. Хурка тедаʼ ӈодˮ
Некоцяʼ хада ханедиˮ ӈамзи пиремби.
Тарцьˮ ямбахана сидя маяндорта пинʼ нихиʼ тарпорˮ. Пухуця
хадамда ӈэваʼ хабцяʼ пяда <br>- пиʼ сиӈгэмʼ манзсала. Тикамбонда
хэˮмяхад някоˮ вэи маˮла, тикы ӈэрпа пяӈахаʼ. Пухуцякоʼ тикы
хабцянда хая. Понʼ илеӈахаʼ. Варкˮ хардахандиʼ товондоʼ ӈэсеты...
Ӈавоˮ пиркана Некоця пихина ненэциеˮ муно намда:
<br>- Хадовˮ, вэнˮ мадармондоʼ!
Ненэся ӈодˮ пихина ненэцяˮ лаханакурмондоʼ, ядэрмондоʼ.
Трубаʼ сивна тёр тованода:
<br>- Иленя таня?!
<br>- Маниʼ сидяриниʼ! Мань пухуцядмʼ, не нюми нюдя!
Таняна ненэцьʼ няхата мамонда:
<br>- Пухуцяхаʼ не нюнда няʼ сидярихиʼ ӈэдарахаʼ. Пыдридиʼ
иле вадумэхэʼ.
Хибяхава таремʼ мамонда:
<br>- Таня хаёяхаʼ! Хальмерˮ поӈгана хартиʼ ӈодˮ нихиʼ хаӈгуˮ!
<br>- Таремгаваʼ вэвава ӈаниʼ! Ханзерˮ иленя ненэцяӈгʼ хальмерˮ поӈгана хаеӈгухуюнаˮ? <br>- нерде лаханавы таремʼ ма.
Тикы ненэцьʼ таминда хардаконʼ тю, ма:
<br>- Хамадэйдиʼ! Паромбидиˮ, мань сиддиʼ ханаӈгудмʼ.
Панэцитиʼ нэлоро серˮмахадандиʼ хасаваʼ пумна пинʼ тарпаяхаʼ. Хасаваʼ нята ненэцьʼ мале ӈахаˮна хэвы, ӈодьринда ӈади.
Сиддиʼ содавы хасавадиʼ тет вэнекоцямʼ мэˮмы. Маяндорта
ненэцяӈгʼ хананда ниʼ ӈабтаӈахаюда, харта ӈаниʼ яда пяда. Ӈобкад пере тет ямб яляʼ миӈаˮ.
-26
Ӈобӈгуна хасава нувʼ няʼ сырць вахалйˮ:
<br>- Нувʼ такы ядувна тир танта. Яˮавлада сата хад ӈэвандарха. Тедаʼ ӈяхакуд сыра мятваˮ сертахаваˮ.
Сыриˮ ютеркат мятамдоʼ сертаˮ, тюˮуймда нароӈганандоʼ
синдадоʼ. Ӈаврахавадоʼ сидямбой ӈамзаʼ ютерˮ. Тарцямʼ манэць
хасава ӈаниʼ таремʼ ма:
<br>- Нями ӈаврадаваˮ тянёривна хаевы. Тедамбойʼ сиддиʼ тюкохона хаеӈгудмʼ. Сейдиʼ нёяˮ пинˮ, сиддиʼ ецьда яхана нидмʼ
хаеӈгуˮ, сидˮ ёˮ пондʼ нидиʼ саддодˮ. Мань тедаʼ вэноˮни нядˮмад
хотадмʼ.
Хасаваʼ хэˮмяхад лакриʼ мерця ладада. Ӈэрманда няд пилиˮ
ӈэрм хадӈэ сюрлабтада. Няхарˮ ямв яляʼ хад марыбида. Некоця
хаданда няʼ сыра мятиʼ мюня таня ӈатенаӈахаʼ...
Лэркабтʼ Некоця ӈапамба тёрейˮ:
<br>- Хадовˮ, явэця то!
Пухуця нёнда синʼ тад сылаванда, ӈамгэда ӈэса, варкʼ ӈэва мале мятиʼ мюʼ пакалмыˮ. Пухуця тикахавахана ӈулиˮ паромба сярамда пенда ниʼ пыдабтада, варкʼ сятʼ посхалӈада. Варк
пыядарць ӈэвамда пинʼ нэкалӈада. Хумна хэнякы, тамня хэнякы,
мэˮмарида яда.
Тетюмдей яляхана хад вэркада. Тикы ялянда пэвсюмяʼ няна
хасава юдʼ вэнмʼ мэць тикавна ӈадимя. Тедахаваʼ пыдоʼ няхарˮӈэ малʼ тиядˮ. Тайна хунандоʼ мядоˮ нимня ӈадимяˮ. Мядоʼ терˮ
сававна илевыˮ. Пыдоʼ малʼ ӈартийˮ, някоˮ ӈамзи, юре ӈавормыˮ.
Сиӈгэ хабцяӈгана нивыˮ хаӈгурˮ.
Пухуцяко Некоцянда няʼ сававна илелъяхаʼ.

Пуняӈы ӈутоʼ нидонзь манэсˮ <br>- хартоʼ яхандоʼ иле нидаць тэвˮ. Хынзуʼ нитоʼ хэвхана, нидоʼ пармець. Сидˮ ёˮ пондʼ нидиʼ саддодˮ <br>- иле хаёдадиʼ, сиддиʼ
сававна пэртаваˮ, маям` нидиʼ хоӈгуˮ. Ӈавэˮма якандоʼ <br>- хартоʼ сояˮма, илелава
яхандоʼ.

<br>1. Сяны илаӈгана ӈэвы серˮ вадеˮмыˮ?
2. Невхы похоˮна ненэциеˮ иландоʼ ӈамгэ тарця вэва ӈэвы? Ӈамгэ хибяхартʼ
нямнандоʼ серта яӈговы?
3. Ӈохона ханенаˮ ненэцяˮ хурка маяндʼ еремзаˮ? Ӈамгэ пухуця Некоцянда
няʼ сензӈа еремзахаʼ?
4. Ӈамгэ пухуцяʼ сэвхаˮ сиӈгэ ӈадиберца? Тикы сиӈгэ ӈзвакы? Тикы хабцянда
пухуця ханзерˮ савумдасада?
5. Некоцяʼ хада ӈамгэ хуркари серо теневавы, сяны тохолавыда?
б. Тарця сата маяӈгад хибя сиддиʼ вэӈграса? Илебядена ненэциеˮ поӈгнандо
хуркаʼ тоˮолха нидоʼ танявыˮ?
7. Рассказмʼ частьхаˮ тярӈараˮ, нюмдейдаˮ.
8. Хурка хамадицьда вади ходаˮ, харадоʼ ханзерˮ таславаʼ пир?

Иваи Григорьевич
ИСТОМИН
И. Г. Истомин 1950 похона «Няръяна Ӈэрм» газетахана манзара пэвыˮ. Тедахаваʼ паднава серлинʼ хаˮамвыˮ. Харта падвыда газетахаˮна, журналхаˮна ӈадибелвыдˮ.
Пилиˮ нерде падвы книгада «Маняˮ Ӈэрм яваˮ» 1953 похона ӈадимы. Тикы няндоʼ пумна ӈани книгида ӈодˮ ӈадибелвыдˮ: «Пудана ямдава», «Выӈгы ӈацекыˮ»; «Ненэй ненэциеˮ лаханакоˮ » .
И. Г. Истоминʼ луцаʼ вадавна падвыда ӈобтаремʼ таняˮ: «Живун», «Утро Ямала», «Встань-трава» тамна ӈаниˮ книгаˮ. Иван Григорьевич Истомин паднаванда хавна саць сава падтавы сертабись: «Вавлё Неняӈг», «Ленин Ямаланʼ товы». Тикы падтавыда Салехардахана ӈэда музейхана ӈаˮ.
И. Г. Истомин падвэхэˮната, падтавэхэˮната невхы илаʼ хурка ӈэˮмамʼ, едэй илаӈгана ненэциеˮ сававна илевамʼ вадеˮӈа. Ненэциеˮ едэй ехэрана иландʼ тэвотаˮмамʼ ӈодˮ падыби.
«Пудана ямдава» книгахананда ненэциеˮ едэй иламʼ пилюсоˮмамʼ намдаӈгуваˮ. Таддикахад едэй иландʼ хибяʼ сиддоʼ тохолаˮмамʼ ӈодˮ таслаӈгуваˮ, ӈамгэʼ нид пинˮмамдоʼ таслаӈгуваˮ.

Пудана ямдава.

Тэсьда Ямай илеваʼ ямбанʼ выӈгана илевы ненэцьʼ. Ирината, ӈисяната мэˮмы иламʼ саць сававна теневадась. Тикы иландоʼ тедаʼ сянʼ пуняʼ вуни тутˮ. Ямай вэсакоʼ тедаʼ тикыʼ нямна ида саць хаӈгурӈа.
Тюку поʼ пыдиʼ пухуцянда няʼ нядэ хаихинзь. Саляӈгардахана тоходанна <br>- тохолкода нюндиʼ, Алетʼ выкхаˮна таремʼ еремяханзь. Мятиʼ ӈареˮ явʼ сядʼ ниня, колхозʼ хардˮ малхана ӈа. Нумда нарэйма, идˮ хаяˮ. Саля явʼ салабаˮ ӈодˮ мюселмыдˮ:
Таӈар яхаʼ ендʼ саць ӈоˮ саˮмы <br>- сюдбя салаби сюра ханˮлэйда. Тикыд ӈодˮ таремʼ сюрнахандоʼ нюнядревʼ идʼ ӈылʼ пакалцетыдˮ, ӈаниʼ сянʼ ниˮ ӈадимзетуˮ. Ямай вэсако ихинянда манзетыˮ: «Тикыни ӈодˮ едэй иландамдоʼ хонакыˮ, ӈахат иландоʼ волтанакэдоʼ, ендадʼ серʼ тамна мюсеванʼ нинякыˮ харваˮ? » Пыда ӈадьбянда идя таремʼ ядэрӈа <br>- пыдиʼ пухуцянда няʼ ӈобтаремʼ едэй иламʼ пявандахаʼ, хард мятʼ илелманзь нядэ хаихинзь. Тикы
едэй илʼ хурка ӈэӈгоданакы? Манэˮмы вуни ӈаˮ. Ӈадьбянда тедаʼ Ямай вэсакоˮ идя сян яˮамна ядэрӈа. Пыдхартадиʼ ибˮ ненэй мяканандиʼ илевэхэʼ ӈэихинзь, нюндиʼ манзаянда хара яӈгˮ нивʼ, таддикахад, ӈани ненэцяˮ малʼ харданʼ илелмандаˮ...

* *
Сянадʼ хунатʼ илевакыˮ, нумда сыремя. Нюдя пэвдей мале тикавна «лемзоць» товы. Ӈарка выʼ яваˮ хоркыдревʼ сзрˮ панэцямда пилиˮ сзрвэда. Ямай сеней нарэй яхаʼ салабахаˮ сыроˮманда тотревʼ ӈулиˮ понʼ хойʼ сехэрыʼ мюмня сырӈа.
Мятʼ тюванда нерня саӈомда хардˮ няʼ ӈэдарада, таддикахад паромбари юˮмы-пэˮмы пита севэймʼ няˮма, таминда мяканда тю. Хадриʼ ӈодˮ вэсакаюмʼ понʼ пихина мэвакы, мятʼ тюванда серʼ пухуцяда Хадане минханда хонрада :
<br>- Ненаˮ понʼ ядэрӈаннёˮ? Пядамд хосая хаянасиˮ, таминд тунд туˮмахад юрсан?
Вэсако понʼ пихиня мэˮманда харамʼ вадеˮмоӈгаданда ма:
<br>- Мань нянан хардˮ няʼ хибяхава сехэрыʼ мюмня ӈэдалёдаʼ тоˮолхась. Тад сававна сылавани ӈамгэхэрт яӈговы. Хадрёˮ ӈодˮ сэвни вомдакыˮ?
Тикы вадита пуд Хадане колхозʼ председательʼ вади вадеˮла. Хард мятʼ сиддиʼ пэрмамдоʼ саць волтамбида. Вымна ивняндоʼ мюсярти ёльце хамзыда, сидтиʼ тоˮолхаˮ вэсакохортˮ хойʼ нянамэˮ нимʼ. Тикахаби индя ӈылʼ ӈулиˮ сэхэдыда, манзь ӈодˮ манзеты: Хардахана илевнда маньриниʼ ӈэдакэниʼ?»
Вэсакоюмʼ пухуцянда вадахаˮ мунзиˮ инзелесеты. Хурка тедаʼ ӈодˮ симзэхэд сярда лампанда сусанана тунʼ сырць ӈамды, трубканда якэри путра. Мунзиˮ ӈамдёда вэсакомда вахаламбададревʼ
Хадане ӈаниʼ лаханолыˮ:
<br>- Колхозʼ председатель масиˮ: «Хард мяˮ мале сертавы».
Таняна илеванзь сидниʼ тасламбиˮнёˮ. Ханзерˮ илеӈгуниʼ, хардахана илева ханзода таняӈгу? Тикы ӈобтикы пыдар ваˮлеркаˮнат таремʼ ереманзь пэрӈа. Сеняʼ, нараʼ ӈамгэ нядэ хаёсаниʼ?
Харˮниʼ мяˮмиʼ ямдалахава тэкоциниʼ масьˮнёˮ. Пыдар ӈамгэ невхы маяндорць хомбвы тэхэˮтат хунолын?!
Ямай хурка мунзьˮмахаданда нензавна ӈамдхая вахалйˮ:
<br>- Сенянанда сероˮ ханзеãрˮ ӈэˮмамʼ мале юрар? Манзьванʼ нядэванʼ ӈобтаремʼ нидамзиˮ харваˮ. Колхозʼ председатель, правлениехэна мэнаˮ, харˮниʼ нюмиʼ ӈодˮ сидниʼ нядэлабтамба яˮавлыциˮ. Хойʼ няна ялниʼ маяндормоӈгадниʼ сидниʼ хард мятʼ ӈокаӈэ пэрӈациˮ. Вэваʼ няхаваʼ нидонзиˮ пэрˮ. Таремʼ сававна табекодиˮвадиˮ ирманя ханяʼ хантасаниʼ? Ӈахат тохолавы иланд нямна, тыˮниʼ нямна пыдрир ир вуни хаӈгурˮ, мань
хусувэй пиʼ тикы юдэӈэ мэˮян. Хардахана илмиʼ ӈавэнʼ вэва ӈэӈгу?
Хадане тамна ӈамгэхэби вадеˮлаванʼ харвась, вэсакоюмʼ нянда мерʼ мунзялмаʼ еˮэмня ваˮавʼ ниʼ лухунда мюня пакла юсибтэйˮ.
Таремʼ хонёдадревʼ харцёлаванда серʼ неры ялей харданʼ тэвороˮмида ихинда хаˮмыдˮ. Колхозʼ председательӈэ тарана Тэтако Ванойта нянда таремʼ мась: «Хардамдаˮ мале сертадоʼ. Тён-носи вадабадаӈэ тохолкода нюндиʼ <br>- Алетʼ товаʼ нерцюʼ хардахандиʼ
илелъядиʼ». Тикы нянда вадаˮ сейханда вэваковна тебаць, таминда иртˮ мась: Маниʼ хард мякана ниниʼ илеӈгуˮ: Хардˮ малхана ненэй мякананиʼ мэӈгуниʼ. Хардахана илӈы ненэцяˮ илеяˮ».
Тэтако вэсакоʼ ватоʼ серʼ ӈобʼ нись харваˮ. Тамна сиддиʼ ныхыриʼ харданʼ тюлеванʼ харвась. Ӈарка планмʼ пуняʼ хаˮаврамбадаӈэ сиддиʼ вадеˮӈась. Председательʼ нянда таремʼ лаханава, вомдартаӈговада ихинянда ёльце вэваць. Ямай контораʼ мюдʼ пинʼ мунзиˮ
нялкарась, паё ядциекомда мэць ӈэда пайʼ хаˮмола мята няʼ пэрӈадась.
Нумда ӈулиˮ хэнёсь, тирда нянзиць. Хаерˮ нувʼ ядхана тюрʼ ӈэсоӈгана саӈганась, тэри тобенась. Тикы ялямʼ тыркыба миртяˮ ханяна-таняна сябарӈаць, хутарӈаць. Ӈарка пэвдейʼ товаʼ серʼ мякы туˮ яляхаˮна пэртя манзаяридоʼ теневаӈгуˮ.
Пыда яднаӈэ сидя хэвувнанда пэхэрэйхаˮна, пэʼ ятаˮмахана пантавы юниˮ ханˮ ханˮӈаˮ, колхозʼ контораʼ хэвувна ненэцяˮ сидиˮ няʼ вэрнаˮ, школаʼ няна ӈацекыˮ сёёˮ мунˮ, письедоʼ соˮ, носиˮ мядʼ хэвхана ханˮ сярвыˮ. Ямай вэсакоʼ тикахаˮна серта ӈобʼ яӈгу. Едэйвана сертавы хардʼ хэвувна ӈобтаремʼ ӈобʼ ядванʼ харвась. Ханзеркаваʼ ӈэда хартоʼ табˮмыдˮ, вэсако тюˮуʼ сылыˮ...
Ӈамгэда ӈэса, тикы хардмʼ мале тодаламба пявэдоʼ, трубанда сивня якэда тэри путра. Ямай танякуʼ ялйˮ. Хардʼ нёхона сидя миртя хасава нувэхэʼ, ӈармэркаюмʼ луцаʼ паны мэˮӈа, нябиюмʼ илӈы ненэцьʼ, мальцята. Тикы няхаюда вэсако минханда тумдаӈахаюда <br>- луцаюмʼ миртиˮ бригадирˮӈэ тарана Федул юрёда, ӈацекэюмʼ <br>- Ядне Матко, хард сертабава сертʼ тандаяʼ тоходана.
Пыдиʼ ӈодˮ Ямаймʼ тумдавандиʼ серʼ тэри ванебтыхыʼ:
<br>- Маниʼ ерв нями, товэнанёˮ, мяˮал манэт, харобта ӈамгэ хадʼ ӈэдада танянакы, вадет.
Ямай вэсако ӈопой яхана ну, хардахартанʼ сырманʼ ни харваˮ. Федул юрёда ныхыриʼ сита хардʼ сензяʼ мюʼ тюле, нянда тинӈэ Маткоʼ сертавы лабэсо манэˮлабта. Таремʼ тяхасовна сертавы манэць вэсако тэрихива ма: «Ӈэвыˮнёˮ». Таддикахад таремʼ мирць теневана Маткомʼ сэвхана ӈулиˮ сававна ханзˮпида. Таддикахад Федул юрёда сита харданда мюймʼ манэˮманзь нерняʼ валӈа. Харданда мюйда таӈго ӈэвы: ӈаволава лохода яӈга ӈэвы, тикыʼ хавна тамна сидя лабэˮта танявэхэʼ, латда, тюˮуйда ӈолепядавыˮ, тэри салмаӈгаˮ. Няби лохоʼ мюня лат халтамбада нехэʼ манэˮӈа, сяны манэˮмэнда тоˮолхахавахаʼ ӈэвэхэʼ. Федул юрёда ӈаниʼ сита тикаркахад няда:
<br>- Ӈарка лекараваˮ <br>- Галина Павловна Нензанемʼ лат халтамба тохоламбида, таремʼ мэнаханда нябир хардʼ мюймʼ сававна сертаба, тохосо халтамба ӈаниʼ тохода. Хусувэй хардахана иленя не тиканда малхана ӈани не нида ӈодˮ тохоламба пяӈгу. Маняˮ
хасаваӈэ ӈобтаремʼ нинаˮ ехэрана серкˮ тохоламбинаˮ. Ямай вэсако няханда инзеле ӈэвадэйˮ, хурка мунзипойˮ ну.

... Тедаʼ ваˮванда ниня юседа Ямай неры ялей намдавыда ихинда хаˮаврамби. Неноховавна Федул юрёнда мэˮмы вадаˮ хахаˮната ӈобʼ содаʼ тоˮлахаˮ: «Иландаˮ хамэдицьдаʼ тоˮлаха ӈэбта, маняˮ сяхаринда ӈодˮ сиддаˮ нядаӈгуваˮ». Ямай ихинянда
таремʼ ма: «Ненэсянда тарця. Луцаˮ сяхариндоʼ сиднаˮ нядаӈгуˮ. Тикахавада тарця ибˮ ӈэˮ нивʼ, мань ихиваханани хардахана илӈы ненэцялиˮ илебˮ саванёˮ? Мань пухуцями хардахана илеванʼ нинёˮ харваˮ, пыда сиципойˮ мань хардахана пявандами ӈамгэ? »

Пиʼ тецьдада ханяцейʼ сахамы. Немаʼ тахамана намдортада ханʼ ирнамʼ Яʼмай юдэӈэ мэˮӈада. Сидёванда серʼ тамна хэвувнанда хананда нинмʼ пюрӈа. Тад сававна неманда хэсь таслада, тикы ирна ӈэдалёдиˮ ханоˮ ханзадоʼ мунˮ ӈэвыˮ. Сававна пинʼ инзелерӈа, ехэрана ненэцяʼ вабц сованода. Ихинянда тыˮ мякад товы ненэцяӈэ пэрӈада. Хуркавна ӈодˮ няндерта намда тара. Мякэцита сабко тюˮукуʼ вэнˮӈа, мальцямда сера, Ямай пинʼ тарпыˮ. Сидя ӈэдалёда ӈэвы, сидя хасава. Товы ненэцяӈгʼ тумда яˮамӈахаюда,
хонрамба пяӈахаюда: .
<br>- Мяˮми хибиˮ ӈудʼ ниʼ еремы?
Тикарихина нябиюмʼ хасава няюнда васадэйˮ, вахалйˮ:
<br>- Нисёвˮ, сиˮми нин тумдˮ? Торова!
Нисяюмʼ хуриʼ маямба тёрейˮ:
<br>- Алет, пыдар ӈэвэнанёˮ!
<br>- Сиˮми нисядиʼ ӈатеˮ?
<br>- Ненадовна сяхаʼ товамд нирсянёˮ падˮ.
<br>- Мань харˮни няни ехэрадамзь... Небяв хоны? Едяси?
<br>- Едяси. Тедаʼ сидеӈгув.
Тандаяʼ товы хасавахаʼ тольʼ махахана ӈамдыхыʼ, ӈаябарӈахаʼ. Алетʼ небя тэри харпэдавыˮ, сята тынарцялмыʼ тоˮлаха.
Алет сидя юдмʼ пота ябтамбой пирця, сэв . ензаруй хасава. Харёй пыявнанда небямда ӈулиˮ пыдада, ӈавнанда небянда сэвда ӈобтаремʼ ензаруйˮ ӈэрхавыˮ.
Таремʼ тольʼ хэвхана ӈамдёвандоʼ ямбанʼ ханямна танямна лаханакурӈаˮ. Алетʼ Саляӈгардахана намдавэда ӈока, манэˮмэда ӈока.
Ӈавэ лахарюда малеˮмахаданда Алет нисяхаюда хонрамба пя. Няхаюда ӈобтаремʼ хусувэй сермʼ харакута серʼ вадеˮӈадиʼ.
Вадитиʼ пилиˮ пуняна едэй сертавы хардмʼ ӈобтаремʼ вадеˮӈадиʼ (нердехэва вадеˮмандадиʼ нись ӈаˮ, тедаʼ нюндиʼ тованʼ маявандиʼ серʼ ӈаниʼ вадеˮӈадиʼ).
<br>- Ельце сава хард! Мань ихинани саваʼ тоˮлаха,<br>- нисяда хард мядмʼ таремʼ савуˮӈада.
Алет нисянда вадахаˮ индя ӈыламна ёльце маямби. Пыда нернанда хард мядʼ нямна небяхаюда хонрамбувнзь нихиюдась пэрˮ, хартиʼ хаˮмамамдиʼ ӈатесь, хардахана илеванʼ нива харвавахадандиʼ ӈахат теневась. Тедариʼ икоцяидиʼ вомдабаванʼ нись харваˮ, ихинянда мась: Ӈобтʼ тэвˮмаваˮ таня сава маябцоӈэ мэˮӈамдиʼ » .

Колхозандоʼ контора мале едэй харданʼ тэввыˮ. Алет ненэциеˮ серʼ таняʼ тю. Контораʼ мюй ненэцяӈгат ӈулиˮ панˮӈа, мунодоʼ яˮавлыˮ. Председательндоʼ ӈамдёлаваханда ӈамдваʼ серʼ ненэцяˮ мунзялмаˮ. Алет тикарихина вахалйˮ: «Торова!» Ненэцяˮ малʼ нянда сылыдˮ.
<br>- Тён вадабавандиˮнаˮ ӈарка ерв товынёˮ, торова! – Тэтако хуриʼ ванебтё таремʼ ма.
Таддикахад председатель нита пэрманда манзаяд табэда, ненэцяˮ хаяˮ. Пыдиʼ Алетʼ няʼ сидяриӈэ хаихиʼ. Нямда тандаяʼ сававна хонрамба пяда. Таремʼ мэнахандиʼ школаʼ директор то. Максим Иванович Алетмʼ манэць ӈулиˮ маиˮ. Падрота ӈэсяʼ мюд падармʼ ӈадимде, ма: <br>- Алет Саляӈгардахана сававна тохолковы, колхозамда пуняʼ нивэда хаˮавраˮ. Школахана тохолавы серода ӈобтаремʼ илаʼ няювʼ сававна тарулавыда.
Алет мунзьвоӈгданда ванебтё тэри таремʼ ма:
<br>- Таӈговна ханзерˮ ӈэӈгоса? Таремʼ нивʼ тараˮ.
Тэтакэ нянда пяванда манзаямʼ вадеˮла:
<br>- Тён вадабадиˮ ӈарктаӈэ тараӈгун. Тадри тёнад хосая хантан. Тедамбойʼ миртиˮ бригадахана манзараӈгун, тёнат мядмʼ сертаба тараӈгун.
Волжанинов Максим Иванович партийной организацияндоʼ
ӈарктаӈэ тараванда серʼ председателянʼ ма:
<br>- Тохолкоˮманда пуд Алет хацяˮ ныланабта тара. Сяӈок
яля сероˮӈа, таӈгунатʼ ныланая.
<br>- Ханя, ныланаӈгуˮ нивʼ. Едэй хардахананда ныланаӈгува,Тэтако таремʼ ма. Едэй хардар няˮанд падвы ӈэя. Небяхаюд,
нисяхаюд харданʼ илелмаʼ нямна лаханако няцахаюд?
Алет пэдёмда ӈахат нэкалӈада:
<br>- Ниркаӈаханзь харваˮ. Ханзерˮ мэсь савахаʼ ӈэдакэхэʼ?
Волжанинов ма:
<br>- Ӈарка ненэцяӈгана таремʼ ӈэхэва вэва ӈэˮ нивʼ. Алетаӈэ
пыдар тедаʼ няндиʼ ханьˮ, сомбовна лаханако някъюнˮ, пэвсюмяʼ
някуна мань мякандаˮ тутадмʼ, ӈаниʼ лаханакодаваˮ.
Едэй иландʼ ненэцие тэврамба хуркари тарана серо мэˮмаʼ
нямна лаханакулыдˮ. Ӈобˮ саць тарана серˮ газета ӈэвы. Тикы
газетамʼ сертабадаӈэ Сарˮне таравы. Сэрˮне колхозной газетахананда хардахана сававна иленя нида ӈулиˮ савуць падвыда, харта
иринда вадеˮмэхэрт тиканʼ падвы. Таремʼ савуˮмы нида тамна
тяхасовна хард мядодоʼ мэˮэлвыдоʼ. Хардахана нёхолта, варцавэйӈэ иленяхавˮ ӈулиˮ сядоларавыдˮ, нензямыˮ. Таремʼ ӈодˮ
сяхарихивʼ хартоʼ вэвамдоʼ хамэдаӈгудоʼ.
Волжанинов часханда сылыˮ: ,
<br>- Урокни пэваʼ ёльцьӈэ тадри ханта. Ӈани ӈопой вадеˮмандами хардˮ пиˮ нямна ӈась. Тёнˮ хардмʼ сертабадаˮ маˮнисямʼ:
«Пинаˮ вэваˮ». Тэтакоӈэ танякуʼ тэворъин, пидоʼ манэˮидˮ. Мань
ихинани волтамбадитоʼ поӈгана сава пяˮ таняванӈгабяˮ.
Тэтако нерэхэд ӈодˮ танякумна ядэрманзь пэрмы. Няндиʼ
хэхэва пыдиʼ ӈодˮ Алетанда няʼ миртяхаˮ хаяхаʼ.

Алетʼ таремʼ серо тасламба ядэртанʼ ненэй мяканда Марья
Ӈанохарючи тэввыˮ. Тикы немʼ хард мядмʼ сававна мэць ниванда
пирˮманда еˮэмня колхозной газетахана ӈулиˮ тэдорпидонзь.
Пыда ӈаниʼ тикыʼ пуд ӈани иʼ ӈудмʼ ховы <br>- ӈани несэй, сава
харданʼ илелкавабата ӈулиˮ тёмбявна илеӈгу. Пыда ихинянда
хардахана илеванʼ ниня харвана вэсакохоʼ хард мятиʼ нянда
митадиʼ. Хард мякананда вэвавна илевамда тикы няхаюта няʼ
минханда вадеˮладась. Вэсакохоʼ тарця вади намда хард мятʼ
хэсь ярвотолъяхаʼ. Марьяхана тарцяри серˮ тараˮ нивʼ. Тикавахад
няхаюда ӈулиˮ пяӈахаюда:
<br>- Алетахандиʼ мадиʼ, тикы харданʼ нёя ханьˮ, ханзерˮ хумбанзиˮ есь салдамбаӈгудаˮ. Тикы хардмʼ хибяри мяцьда мэˮӈамда.
Пыдхавараˮ мяˮлаˮ танянёˮ. Ханзерˮ невхы ӈамгэмдаˮ тэри садпаӈгураˮ.
<br>- Маниʼ пуна Алетами таремʼ сомбаковна лаханако пяӈгумиʼ,<br>- Хадане ӈамгэмʼ сертавндадревʼ лахана.
<br>- Колхозʼ терхат тикы харданʼ харванаʼ танявы ӈэбˮ ӈулиˮ сава ӈэӈгусь,<br>- Ямай ӈобтаремʼ тикы сермʼ няюндиʼ хавраванʼ харва таремʼ вахалъяць.
<br>- Тарця едэй хардахавмʼ хибяри салакабта ненэй мята мирдаˮмы нидавʼ ханаӈгуˮ,<br>- Марья няхаюда тамна сававна няюнда нятлабтамба ӈаниʼ таремʼ ма. Маняˮ хардаваˮ мэсана ни ӈаˮ, тадри тамна салдамба пяӈгуваˮ. Ненэй мядиконаˮ танявы ӈэбˮ, тикаваˮ мяраӈгуваць.
Хадане тарця вадари ӈатевэрха:
<br>- Маняˮ едэй хардаваˮ мятандаˮ хаӈадаˮма, ӈотаӈодˮ салдамбабˮ ӈодˮ едэйкова.
<br>- Таремʼ сертахавабтаˮ маниʼ няюниʼ ӈарка сава сермʼ нидамʼ сертаˮ,<br>- Ямай вэсако тамна нернякуʼ мэйˮ. Тикы сермʼ ӈобкана мертявна таслабˮнаˮ тара...

Яляʼ еркы ӈавормаʼ ёльцьӈэ хэхэва Алет мяканда тэвыˮ, янамбовӈа мяканда тю, небяхаюда сита нихиʼ маниеˮ, хартиʼ помнандиʼ тэдосумбихиʼ; небяда нисяханда пэӈгаванʼ харва:
<br>- Пыдар ёльце салан, Марья нёя нензявˮ... – хэвхананда нуна нюмда манэць мунзялма.
<br>- Ӈамгэ хадкэ? Ӈамгэʼ еˮэмня тэдорӈадиʼ,<br>- Алет хонаркулыˮ.
Пинна едамда сядхаламба Хадане нюхунда вэвакумдё вахалйˮ :
<br>- Пыдар маниʼ илмиʼ вомдаванʼ харванаӈэ мунзюˮ!
Харанда ханзерˮ ӈэвамʼ Алет хацяˮ хамэдада, вахалйˮ:
<br>- Мань иландиʼ ӈамгэхэна вомдабив? Небяӈэ, пыдар ӈамгэ
сэвъилиˮ лаханан!
<br>- Ехэравнава! <br>- Небяда ӈаниʼ лаханолыˮ. Еся хонёлавамʼ
нерˮ ӈамгэданд хардʼ няна ханасар?
<br>- Волтамбадариʼ ёльце сава мяˮ. Пыдариʼ манэцариʼ?
<br>- <br>- Ӈамгэданиʼ манасартамиʼ. Маниʼ нянаниʼ ӈамгэхэна тара.
<br>- Нисяӈэ, пыдар манэцар?
<br>- Манэˮӈавась... Маниʼ хуркавна ӈодˮ таняна вуниниʼ
илеӈгуˮ...
<br>- Тиканда таняна хибя илеӈгу?
<br>- Тикы хардахана илеванʼ харвана ӈоканёˮ. Няндоʼ миць
вэва?
Марьяʼ туроˮмамʼ небяда харакута серʼ вадеˮӈада. Хардамдоʼ
мэванʼ харваˮмамда ӈаниʼ вадеˮӈада. Тамна тикыʼ хавна няндоʼ
есямʼ салдавандаˮ ӈэдарахаˮ.
Тарця вади намдахава Алет сёнзянда мюйʼ ядемба маã:
<br>- Тьфу! Тадхава ненаˮ саладаˮнёˮ! Хуркаʼ тоˮлаха вэва сермʼ
сертабавамдаˮ хамэдамбираˮ?
Хадане тикахавахана ӈулиˮ сахама:
-Ханзерˮ сидниʼ салаӈэ нюмдебин!
Алет саць лаханавамда хамэдахава янамбовна вахалйˮ:
<br>- Мань пыдриʼ сиддиʼ салаӈэ вунидмʼ толабюˮ. Салаӈэ вадетини Марьяˮ, Саванеˮ ӈэˮ нимʼ. Тикыˮ ӈани нидоʼ салимдембаванʼ
харваˮ нимʼ.
<br>- Хурка тедаʼ ӈодˮ вадеˮмэваˮ сермаˮ малханда таславы
вуни ӈаˮ. Марьяхав маняˮ няюнаˮ сава сермʼ сертаванʼ харваˮ
нисяв. Тиканда маньхартанаˮ нёхолцавэй хардахана вуниваˮ
маяндортˮ. Пыдоʼ хардахана иленяӈэ маямʼ мэтарахаˮ.
<br>- Тикы маяӈодоʼ хартоʼ серкˮнатоʼ хомбадидоʼ. Пыдоʼ сава
мятиʼ марманʼ харва таремʼ валеромбадаˮ. Хардахана илеваʼ
вэва ӈэвы ӈэбˮ ненэй мятиʼ тэмда выкпаӈгуць. Ненэй мятиʼ
нидюнёˮ хайˮ, хардацеймʼ хаӈаˮнёˮ. Тикы серʼ хара сомбовна
ихиˮнатиˮ таслариʼ.
Таддикахавахад харданʼ ямданава лахарёмʼ пянанаӈэ вэсакохоʼ нихиʼ ханьˮ. «Тедариʼ тикы лахарё ӈэвадала таранакы?»Алет ихинянда таремʼ ма. Яляʼ еркы ӈавормаʼ ёльцьӈэ хэвацеямда вадеˮла. Ӈавормандоʼ ямбанʼ ханямна-танямна лаханакурӈаˮ. Таремʼ мэнахандо Волжанинованʼ тэвыдˮ: нюдиʼ сава юрёндиʼ
мядонзь тованʼ харваˮмамʼ вадеˮла. Вэсакохоʼ сяхаʼ товамда
намдараӈахаʼ. Тикы нядоʼ пуна тованда ӈэвы. Небяхаюда
ӈулиˮ майяхаʼ, пыдиʼ тасиримна юрёмдиʼ няюндиʼ нятувндаӈэ
пэрӈадиʼ.
Ямай Тэсьда ӈавна тикы нямда ядарёйӈэ харданʼ минредась.
Тэтиˮ таремʼ маядярмы илеваʼ тоˮолха нись ӈаˮ. Ненаˮ
паромбавахананда Ямай луцамда лекарахаˮ иле тэврадась. Тикы
ялэˮ таляювʼ пыдиʼ ӈобʼ юрёсаӈэ хаяханзь. Нюдиʼ ӈодˮ нянанда
тохолкосава. Максим Иванович Волжанинов сяӈок сава сермʼ
сертавакы? Хусувэмдоʼ серота серʼ вадеˮлабˮ ямб сюдбабцараха
ӈэӈгу.
Алет индя таӈга манзаяханда хая. Пыда ӈобтаремʼ Волжаниновʼ товамʼ саць ӈатеда.

Алет манзаяханда ядванда серʼ Марьяʼ вэсакомʼ <br>- Ваданамʼ
ядабта. Нямбор илебядё яда, сёрида вымда : пыда хуринанда
серта <br>- ӈобʼ хынота.
Вадана Алетмʼ манэць сёмда ныкалӈада, хуриʼ маямба ӈахакуд
няханда ӈудамʼ вэӈгаламби: «Мале товэнанёˮ, торова!»
<br>- Инд яданʼ, сава сёнзяхана тороватнан ӈэбат, торова!Алет нянда ӈудамʼ няˮмаванда серʼ тэри таремʼ мась.
Вадана тарця вадахаˮ пысаванда серʼ хонаркулыˮ:
<br>- Тикы вадит харамдоʼ ханзерˮ хамэдамба тара? Пыдар
ӈамгэ таремʼ лаханан? Саляӈгардахад товамд мань ӈатери
ӈатевась. Тамнахарт манзетыдмʼ: «Мэкад, ехэрана тёнядаваˮ
меркоʼ вадаба пяява».
Тарця вади намдахава Алет тамна нерэнда нимня нензямя:
<br>- Тидпойˮ манˮма: «Хардамд марманʼ харвадмʼ». Ӈавэт
сянˮ лахарёˮ.
<br>- Алетэ, ӈамгэр ханзерˮ ӈа? Пыдар хардар мань нянани
ӈамгэхэна тара. Мань хардами нивʼ таняˮ.
<br>- Пыдар Марьяр ӈамгэ мань вэсакохоюˮни ӈэв сюрлабтамбида? Ӈамгэ пухуцямд вэсакохоʼ няд хардмʼ соябададанд
ӈэдарасар? <br>- Нерцюй нисяхаюта няʼ тэдороˮмамдоʼ, Марьяʼ
туроˮмамʼ серокута серʼ вадеˮӈада.
Вадана тэри пысэйˮ: «Турмы не ӈавэнʼ Марья ӈэвакы?»
<br>- Тадхава тарсиˮ ӈэлери ненэцьʼ ӈэвы? Хуркаʼ тоˮолха сертʼ
сиднаˮ хаˮаврамба пявы?
Тикы серодиʼ таслаˮмахадандиʼ тодоˮ яхаˮ ялъяхаʼ: Вадана
манзаяханда хая, Алет нянда хардʼ няʼ ялйˮ. Тикы нита хардахана лекар не Галина Павловна мэвы, нехэʼ мяканандиʼ мэвэхэʼ.
Лекарадиʼ мятиʼ мюймʼ хабтумдамба сиддиʼ табэдамби, тохоламби.
Марья неры серкатата сядоларёдакы, лахарёмʼ хэвняʼ пэрць
хардамда вэвавна сертавэӈэ вадеˮлада. Ненэся ӈодˮ едэйвана
сертавы хардахаˮ манэкава, тикы хардʼ сидерада нюдяˮ, мюйда
табтакабты, пэби. Тёмбявна мэкавабˮ сава ӈэванзерʼ ӈа.

Нумда пэвсюмзь Алет Волжаниновʼ няʼ ненэй мятʼ тюӈахаʼ.
Вэсакохоʼ, пухуцяхаʼ невхы юрёмдиʼ манэць тэри илебяделъяхаʼ.
Волжанинов ханзерˮ илевамдиʼ, сенз ӈэвамдиʼ хонра. Вэсако, пухуця нидиʼ нертемба вахалӈгаӈахаʼ: «Сававна илениʼ, лекарˮ хаӈгурць сидниʼ ниˮ ӈэдарамбюˮ. «Сава нивʼ ӈаˮ,<br>- Волжанинов
илебядёда вэсакохоʼ манэць таремʼ ма.<br>- Таремʼ илебˮ тараˮ
нивʼ» .
Таддикахад ханямна-танямна лаханакурӈаць. Ӈавормандоʼ
ямбанʼ ӈока илеˮмямдоʼ тензебтеˮ. Нерде колхозʼ иландʼ ненэциеˮ
тэвˮмамʼ вадеˮӈаць, таддикахад хард мядоʼ сертаба пяˮмамʼ
вадеˮлаць. Хусувэй тарана серкана партиямʼ, правительствомʼ
нермбэртяӈэ мэˮмамʼ Ямай вэсако харта вадеˮладась. Пыда
серо ханзерˮ тасламбавамʼ ӈамнанда сававна хамэдавэда.
Волжанинов вэсакоʼ таремʼ лаханавамʼ ӈулиˮ савуˮӈадась.
Таддикахад тад нерняʼ илаʼ тамна ханзерˮ несэймамʼ, савумамʼ
вадеˮӈаць.
<br>- Едэй илаʼ харада ӈобтаремʼ ӈока. Тикы иламʼ сертабаванʼ
нивы харвавыˮ сяхариʼ хамэдёда иландʼ харбилабˮнандоʼ нидоʼ
няндоʼ мандˮ нимʼ: «Сеняʼ иламʼ сертаба нядˮмаднаˮ тараванʼ
нидацяˮнёˮ харваˮ?» Сяхариʼ хардахана тедаʼ илеванʼ ниня харванаˮ ӈобтарця вадамʼ намдувндаˮ. Ненэся ӈодˮ, таёльцьӈгана
хардадамдоʼ хибя мита? <br>- Вэсакохоʼ тидпойˮ ниня вадетадревʼ
Волжанинов таремʼ лаханась.
Нумда ӈулиˮ пэвсюмзь Волжанинов мяканда хаясь, Алетмʼ
пармаданда ханадась. Ядвандиʼ серʼ Алетанʼ мась:
<br>- Пыдхавар хардаханд илеладˮ. Вэсакохоʼ ныхыриʼ нёхоюд
сэкпюˮ, хардахандиʼ хартиʼ индиʼ серʼ таня турӈаяхаʼ. Ӈавоˮ
пиркаˮна тикахаюд хартиʼ мядʼ терсавэйʼ тутӈахаʼ.

Сяныˮ ӈэбтоʼ ӈодˮ, вэсакохоʼ, пухуцяхаʼ ямданолъяхаʼ. Пыдоʼ
малʼ ӈокхандоʼ идёˮ ӈулиˮ саваˮ. Ямай вэсако тамна серо васабтамба лахана:
<br>- Тедаʼ тюку яляʼ маняˮ мюсеваˮ. Маниʼ пухуцяни няʼ ӈахат
илаӈгаданиʼ ямдэйниʼ, маниʼ едэй иландʼ ӈэсодˮ нинимʼ. Тюку
ямдавами саць ӈарка ямдава. Хадрёˮ ӈодˮ пилиˮ пудана ямдавами ӈэӈгу. Мань ими таремʼ ядэрӈа.

Ида саць хаӈгурӈа <br>- ихинанда саць вэва. Лемзоць тэвыˮ <br>- пэвдяда яʼ
ниня лехэбтёдаʼ тоˮлаха, хусувэй яляʼ тавна яʼ ниймʼ табтакабтадаӈэ сертабида.
Маядярмы <br>- саць ӈарка маяндʼ хаˮавравы. Хонаркулыˮ <br>- хонрамба пяда.
Ханямна-танямна <br>- хуркари сероˮ нямна, хуркари яˮамна.
<br>1. Рассказ ӈамгэ таремʼ нюмдевы? Пудана ямдаваʼ харамда ханзерˮ хамэдамбираˮ?
2. Рассказʼ нерденя пеляхана Ямай васакоʼ индя ядероˮмиˮ харадоʼ ханзерˮ ӈа?
Салабиˮ мюсевамʼ ӈамгэ ненэцяʼ илаʼ тоˮолхаӈэ ихинянда пэрӈада?
3. Ямай, Хадане хурка хибяхаʼ? Ӈавнанда иландиʼ хурка ӈэвы? Пыдиʼ ӈамгэ ненэй мядикомдиʼ хаеванʼ нидиʼ харваˮ, мятиʼ, тыдиʼ ханзер`ʼ ховыдиʼ
ӈэвыˮ?
4. Вэсакохоʼ, пухуцяхаʼ поедиˮ ӈамгэ воворӈаˮ? Пыдиʼ ӈобкад тарцяхаʼ
ӈэвэхэʼ? Ихинандаˮ ханзерˮ тасламбираˮ?
5. Ӈавна ненэцие хард мятʼ илелабтамбава хурка серˮ ӈэвы? Ненэцяˮ
ӈамгэ минхандоʼ харданʼ илелманʼ, нивыˮ харваˮ? Поӈганандоʼ хурка вэва
ненэцяˮ танявыˮ?
б. Харданʼ илелтани нядабавы ненэцие вадеˮӈадаˮ. Хусувэдоʼ хурка хибя?
7. Тедаʼ хардахана иленя ненэцяˮ иландоʼ ханзерˮ сертабидоʼ, сиддоʼ яӈга
тохоламбадаˮ таняˮ?
8. Повесть рассказхад ӈамгэвнанда яӈга?

<p>
Л. П. Неняӈг 1931 похона Ензяʼ явʼ няӈы яхана, выӈгана соявы.
Нисяда вымна мюсярта Советʼ председательӈэ ӈока поʼ таравы.
Небяда ӈобтаремʼ индата пиртя не ӈэвы. Сайнормаʼ мальӈгана
хардахана илениˮ пяд ӈэдалё тэврамбадаӈэ таравы, хасавадревʼ
манзаравы.
Мята терˮ ӈарка нида малӈокхандоʼ ӈока ярабцмʼ, сюдбабцамʼ
теневавыˮ. Любадоʼ нюдя ӈэбыхында саць сава ӈэвкодоʼ, нядаӈгодадоʼ ӈэвы. Пыда манзаравамʼ ӈулиˮ харвобтавэда, неноховавна
сэдорава манзая ихинянда саць сава ӈэвы: ӈухукута паны
харта сэдыбавыда, таддикахад мэта паны ӈодˮ сэдыба пявы.
Школахана тоходанванда мальӈгана математиканʼ выдаӈгавы.
Ӈобаӈгуна сиддоʼ тохоламбададоʼ сита хардаханда хамы, тадхава тикы няда сита яӈга тохоламба пявы. Таремʼ мэнаханда
тикы математикамʼ ӈулиˮ сававна хамэдамба пявэда.
Сямянхат харвобтанада луцаʼ вада ӈэвы, ханяӈэхэна «няхармʼ» няˮмабата идя ӈулиˮ вовормы. Луцаʼ вадамʼ, литературамʼ
тохоламбадаˮ учительˮ сита ӈобкад савуˮмыˮ. Тиканда малхана
Ӈэрм янда ненэциеˮ нямна падна пэвыˮ. Пилиˮ нерде падвэнда
нюмда «Ӈока нюˮ небя». Тикы рассказхананда ненэй неʼ <br>- Мария
Ябтоӈэʼ нямна падна. Марияда юкад вата сидя нюмʼ вадавы не,
нюда малʼ тарана серкаˮна манзараˮ, тет хасава нюда ӈэсыˮ
бригадирˮӈэ таравыˮ. Тикыʼ пуняювʼ ӈобкад выʼ терˮ нита нямна
падна пэвыˮ. Л. Неняӈг паднава серта нямна таремʼ лахана:
«Паднавамʼ мань ёльце харвобтав. Тикы манзаяхад сава серˮ
мань нянани яӈгодаʼ тоˮлаха».
1972 похона падвыта саваӈэ еремяʼ еˮэмня Л. Неняӈг саць
ӈарка лауреатˮ премиямʼ няˮмавы.
Пыда Лениӈрадхы А. Герценʼ нювмʼ нюбета институтмʼ
малеˮмахаданда харта яхананда радиовна ненэй вадавна лахананаӈэ ӈока поʼ таравы. Паднава серта тедаʼ лахана ӈобʼ нерняʼ
минреда.
Ензяʼ яв <br>- Енисей яха. Индата пирта <br>- ӈамгэхэрт манзаямʼ ни яˮамˮ.
Сава ӈэвко <br>- ханяриʼ ӈэдарамбабˮ ниня таютана хибя, манзаямʼ сертаӈгу,
ӈамгэхэва тарана ӈамгэмʼ тэвраӈгу.
<p>
Депутатʼ небя.
<p>
Невхы тадтаˮмамʼ-сидяӈгмʼ манэсарӈадмʼ. Валентина Ямкина
тамальӈгана ӈулиˮ ӈацекы не ӈэвы. Сомбой панымʼ мэˮӈа, сята
тэри ибцире. Хэвхананда ӈэда ханʼ ниня ханесэйда ӈадиˮ: нохоˮ,
тэвасиˮ-нявэцяˮ, хоркыˮ-хабэвкоˮ. Ямидхы, сайнормаʼ мальӈгы
похоˮна тикы не ябдана ханена ӈэрхавы.
Саӈговота, явкабтада сайнорма серʼ малеˮмахад, Валентина
Тэталивна нюта нисяʼ няʼ ӈобкана хане пэвэхэʼ. Вэсакода Михаил Ямкин ӈобтаремʼ ябдана, ханёй хибя ӈэвы, ханениˮ
ӈарктаӈэ таравы. Ханяӈэхэна пухуцянда мяканда терсиˮ тобˮнанда, нянда имʼ савумдамба Михаил манзетвы: «Ир вэва
нёя ӈаˮ. Хуняна яӈгуниʼ манэˮманзь ӈобкана хэиниʼ. Яӈгуниʼ,
есъениʼ несэйвана мяраӈгуниʼ, едэй ӈутамиʼ ӈодˮ пюӈгунима».
Михаил Ямкин ханева серкана хуркари валеро теневана
ненэцьʼ ӈэвы, пыда яӈгода сяхахартʼ ни терсяӈгуˮ. Пыдиʼ сидя
Ямкинӈэ носи мипалаванʼ тэвбатиʼ ненэцяˮ ӈахакуд манзетыˮ:
«Пыдхавадиʼ терсиˮ вунихиʼ тутˮ, ӈаниʼ ӈамгэхэби тэвраӈахама».
Валентина Тэталивна сыраʼ ямбанʼ юдˮмян нохомʼ хадасеты,
юркад ватаˮ хоркыˮ, тэвасиˮ ӈэсетыˮ. Таремʼ ныхымда, пыхыдамда нись сяйˮ манзаранамʼ саць савуˮцетыдоʼ, Ямкина сава
премия няˮмасеты. Саць сава мядонзэданда толабадида Почётной грамотаˮ ӈэсетыˮ. Нянда колхозʼ председательʼ тарцямʼ
мипабˮ ӈани ненэцяˮ пеедоʼ ёльце саць пейдембсетыдоʼ. Ханяӈы
хасаваˮ мандарахаˮ ӈэсетыˮ: «Маняˮ ӈамгэ таремʼ ниваˮ ябдаˮ?»
Тикы грамотыда тедаʼ лахана лэтамбида.
<p>
Таддикахавахад невхы илаʼ пяныдʼ серʼ не мята лэтамбабта тараˮ нивʼ, пыда сиципойˮ мядʼ терˮ иле ӈобтаремʼ вунидоʼ пирасˮ. Мякы манзаямʼ Валентина Тэталивна ӈобтаремʼ нидась ямˮ. Колхозанда терˮ мядʼ лат ӈолепядамбавамʼ няцанда манэˮмэдоʼ. Хане мэта, ханʼ ниʼ сертавы мята мюй ханяʼ сава ӈэвы. Сэдорава, мадавындава сермʼ ӈобтаремʼ пирˮмэда, ӈэсыʼ терˮ неˮ Валентина Тэталивнахад ӈока сава манзаянʼ тоховыˮ.
Нумда нарэймаʼ серʼ, ӈодьʼ салабаʼ хэхэва, Валентина Ямкина халямʼ хадаба пясетвы.
Таремʼ иленаханда ӈока по хэвы. Иланда саць сиби ӈэˮмамда нида тенеˮ, ханеˮмида, ёроˮмида сававна тенейда, маяӈо хомбаˮмида нитоʼ тяхавоˮмахартахадандоʼ ихинда хаˮморӈаˮ. Тамальӈгана ни манзетуˮ: «Тюкораˮ саӈговоˮӈа, сиби манзаядами пюрпˮнани савараха».
Тедаʼ Валентина Тэталивна Михаил вэсаконда пуʼ тамна иле. Егор хасава нюдиʼ пыдиʼ ӈутиʼ нёда ханенаӈэ, халямʼ хадабадаӈэ тара. Нюнда ядэрць хэваʼ ёльцьӈгана Валентина Тэталивна ӈобʼ тикаркахана сюрсеты, ӈамгэ табеку хэтыбасеты; ибˮ ӈодˮ тикы няда ӈарка, краевой Саветанʼ таравы ненэцьʼ <br>- депутат.
Тикы ӈармэрка не тедаʼ лахана яʼ сярʼ ниня таросиˮ ни илеˮ: хусувэй тедаʼ тюˮуʼ миндя не нямда сэдара тахалаӈгуда, мядʼ манзаямʼ пэрць табэдаӈгуда, ӈацекы вадаба нядаӈгуда. Пыда сававна сертавэхэта сырць ӈаниˮ нида ӈаниʼ тарця ӈэванʼ харваӈгуˮ.
Тыбэртиˮ ӈарка яляʼ ӈэваʼ ёльцьӈгана Валентина Тэталивна пирдыртиˮ поӈгана ӈаниʼ ӈэдалёсеты.
Тарця сава, илека, ямб иламʼ мэˮмы ненэцьʼ ӈарка, ӈацекы ненацяӈгаˮна ӈулиˮ сава ня.

Ханёй хибя <br>- ханебта ябдана хибя. Хуркара валерˮ <br>- сероць, хитройвана
сертабадаˮ серˮ. Мядʼ лат ӈолепядамбава <br>- лат краскахана синдабава. Тикаркахана сюрсеты <br>- тикахана мэсеты. Тедаʼ тюˮуʼ миндя <br>- ӈарамдана хибя.

<br>1. Паднана вадетамда ӈамгэ тадтаˮмамʼ-фотографиямʼ нядˮмяць вадеˮлада?
2. Валентина Тзталивна ӈавнанда хурка хибя ӈэвы? Вадида толэйдаˮ.
3. Тикы не хурка манзаи пэрмы, ханзерˮ пэрмыда? Падвымʼ нядˮмяць
лаханадаˮ.
4. Невхы илаʼ пяныдʼ серʼ мядмʼ пэрманда нямна ӈэда вадиʼʼ харамʼ
ханзерˮ хамэдамбираˮ? Харадоʼ сава, вэва?
5. Очерк, рассказ ӈамгэвнандиʼ няхаˮтатиʼ яӈгаӈахаʼ?
6. Хурка ехэрана, хамэдицьда вадаˮ танявыˮ? Харандоʼ хурка ӈэва
ӈобанзерʼ таслараˮ.
<p>
Л. В. Лапцуй иламʼ ӈулиˮ сававна саирта серʼ, законта серʼ теневадась. Хусувэй падвэда илаʼ саиртʼ таслахая сертавэда. Намдвыда, манэˮмыда харта илеˮмяхаˮта, илаʼ саиртʼ таслахая рассказӈэ, стихотворениеӈэ, поэмаӈэ, повестьӈэ, лаханакодаревʼ, ярабцадревʼ падыбавыда.
Пилиˮ нерде ӈадибермы книгида Л. В. Лапцуй ненэй вадавна падыбидась. Таддикахад луцаʼ вадавна падвыда книгида ӈодˮ ӈадибелыдаць: «Камень с надписью», «Голубые снега», «Мальчик из стойбища», «Едэйко», «Победившие смерть», тамна ӈаниˮ книгаˮ. Ӈокханда падвэда няхарˮ юкад ватаˮ книгаˮ.
Л. В. Лапцуйʼ невхы саӈговота илаʼ нямна падвыда таняˮ. Падвыта ӈокаюмʼ пелядоʼ.едэй иламʼ маяӈоˮ помна сертабаˮмаʼ нямна, янаˮ терˮ сава илаӈгана илеваʼ нямна ӈаˮ.
Ямалхы ненэциеˮ паднанаʼ <br>- Л. В. Лапцуйʼ хусувэй падвэда таремʼ табеку: «Хуркари саӈговота сертʼ ерембˮ ӈодˮ, сава серо тэвада ныхымʼ нись сяйˮ нерняриʼ минзь тара. Ябдана илʼ харта ни тутˮ, харти турта ни ӈаˮ, хареˮ ныхыхына, иʼ ӈукана тэворта, сертабада».

Маяӈоˮ помна <br>- саӈговопта ӈодˮ сертабавы серˮ.

Ленин ӈэдалё вындʼ тэвыˮ.
(Ленинʼ нямна ӈэда сюдбабц.)
Таремʼ лахананаˮ: «Ленин яӈгу»
Янаˮ сярʼ нид пулабтаваˮ пирˮ!
Тецьдарка поʼ сыраʼ сава ерня
Хасуй хэӈэ, хэˮ лабкадаˮ,
Лимбекако мерця ти посхалйˮ.
Ӈэрм яни терˮ мунзиˮ ӈатенаˮ:
<br>- Ӈамгэʼ ӈэбˮнанда, сиˮ ӈэбˮнанда?
Инзелебˮнандоʼ ханоˮ ханзадˮ
Пеӈгабцяндаревʼ яльцедарманодоʼ,
Тасий сэреркаˮна ялаýсаванодоʼ.
Нумгʼ, яхаʼ пондʼ сэвʼ малвана
Сэракоко синё, синё есеналйˮ.
Таня ӈадьбата, сидя ӈэдалёда:
Нянда нерденя Ӈэрм янаˮ тер, ,
Тикы нянда пуй <br>- понʼ вадетадоʼ
Ӈарка Ленин хадʼ ӈэдараха.
Еˮ ваӈгахаби сэвˮ малпида.
Мэта ханʼ ниня пэ надораха,
Техэ нумда яд ета едеворӈа.
Ӈэрм янда мерця нерданда няӈэ
Сыри сирыбида, салмарамбъяда.
Пирцяˮ парондэйˮ сидя хэвхад
Ленинʼ няʼ ӈэв туёˮлаˮ.
Ӈэрм янда нюхуˮ, нита лахарюхуˮ
Пыда паромы, ӈулиˮ хусувэмдоʼ
Лахарёхонандоʼ няць харвобта.
Хурка пыдоʼ ӈодˮ няндоʼ вадеˮманди
Хаʼ намдаванʼ ненаˮ харваядоʼ.
Хасуй хэӈэ <br>- хаˮ мунотаʼ тоˮлахаˮ, сарёда яӈгу. Пеӈгабцяидаревʼ <br>- пензермʼ
муноˮламба мэта ӈамгэʼ, пеӈгабцяʼ тотревʼ муно ӈадимдемби. Яласаванодоʼ яльнядоʼ сэрероˮ няна содаʼ тоˮлаха. Техэ нумда яд ета едеворӈа <br>- ӈаркаˮя, манзелтана, няӈота хибя.
<br>1. Паднанаʼ пилиˮ нерденя сидя строканда харамʼ ханзерˮ хамадамбираˮ?
2. Ненэй ненэциеˮ Ленинʼ нямна ярабц сертабаваʼ харамда ханзерˮ
хамэдамбираˮ?
3. Л. Лапцуйʼ падвы ярабцахана Ленин хуркаӈа вадеˮмы? Вадида ӈаниʼ
толэйдаˮ. Ленин ӈамгэ ненэй ненэцялхаӈэ вадеˮмы?
4. Ленин хаˮманзь Ӈэрм янʼ миӈа? Ненэцяˮ Ленинʼ тованʼ ӈамгэ маямбиˮ?
Мякана.
Сиеˮ няюмна миндада ӈэвэ,
Мэтаʼ ханʼ нид янʼ партабтэйˮ,
Сиӈгы хасавахаˮ тэвванда серʼ
Нита вадавана пыда вахалъяць.
Сава мядондамдоʼ саӈоʼ малпидоʼ,
Ядембада мятʼ нямдоʼ тюлебидоʼ:
<br>- Ильич няваˮ, хацяˮ ныладаˮма,
Пявандар янд понда тамна хубта.
Ея мятоʼ мюй ӈуˮ паханзавэʼ,
Ӈулиˮ ӈарханда мяˮ харпэдэйˮ...
Ямб ӈэсыʼ терˮ сидя хэвханда
Туʼ сидиˮмана таʼ ӈамдаядˮ.
Няндоʼ мэта вади понʼ теневанзь
Тыʼ нюдревʼ иʼ яркыбидоʼ.
Няндоʼ вадиˮ серʼ нютоʼ илӈэ
Лата сехэрымʼ нёдалтархаць,
Выʼ яндоʼ ний ялэмдархась.
Мядомы няндоʼ ӈэдалаӈгутабˮ
Ӈэсы,ʼ ненэцяˮ мядонзэйданда,
Ӈудаʼ терӈэ, ханʼ терӈэ
Мальцясавэйˮ тэврэйдонзь.
Ӈарка Ленинʼ лаханабˮнанда
Лабта яда яӈгу, пирця яда яӈгу,
Ӈобˮ пай вада хэтвэда яӈгу,
Янаˮ вабцавана серо вадеˮяда.
Тедаʼ лахана Ленинʼ тоˮмамʼ,
Сава табекуда тамна тенеядоʼ.
Ильич ӈаниʼ ӈэвамʼ туемла
Ӈэсыʼ ӈарктанʼ манзь таремʼ ма:
<br>- Мядонзэйхава таня яӈгоӈая,
Ядембада мятʼ тюлеˮмараˮ сава.
Сава нятванаˮ пуномдаˮмаӈэ
Ӈобˮ ӈарка ялямʼ сояˮмадревʼ
Ненадумдамба маняˮ илехэваˮ.
Тад нерняʼ Ямал яраˮ,
Ӈэрм яндаˮ сёнзя сейкутаˮ няʼ
Туʼ яводаремʼ ядембариӈаяˮ!
Янʼ партабтэйˮ <br>- паромбари янʼ санайˮ. Харпадэйˮ <br>- ӈулиˮ яляӈэ хая.
Лабта яда яӈгу, пнрця яда яӈгу <br>- лаханабˮнанда хусувэй ӈамгэмʼ явнанда
вадеˮӈада, ёльце сававна ӈэдалёдаʼ пир. Пай вада <br>- иʼ волтамбада, вэвако вада.

<br>1. Ненэцнеˮ сейхаˮ Ленин ӈамгэ мниханда понзьˮ?
2. Ленинʼ мякана мэбта ӈамгэ мятоʼ ӈархаида харпэданаʼ тоˮлаха ӈэса?
3. Ленииʼ мэˮмы вади, табекуда ӈамгэ тедаʼ лахана ненэцяˮ тенейдоʼ?
4: Мядондандоʼ ӈэдалаӈгутабˮ ненэцяˮ хуркаˮ ӈэсаˮ, Ленин хурка ӈэса, ненэцяӈˮ хаˮманза? Вадида толэйдаˮ. Ӈамгэ таремʼ манза?
<p>
Выʼ явнанаˮ
тедаʼ лахана ӈэдалёртараха.
<p>
Тас ӈэсыʼ ты сюрлабтаядоʼ,
Мэць сава хабто таʼ едтевэˮ.
Ильичʼ тынзяʼ ӈэдарада яӈгу,
Вэдантеˮ хабтˮ яркаˮмахаданда
Тынзяʼ малхана нётнакорахаˮ,
Ӈавкадревʼ мэта панэхэта
Пыи ихиба мандаʼ тоˮолхаць:
<br>- Хубта янаˮ поймʼ ӈобʼ пяхаваˮма,
Ямалʼ нимня тирць миндаӈаваˮ!
Выʼ яʼ терˮ тэри пысаӈгаˮ:
Тарця ярколана нерˮ тяхакуна
Илевандоʼ серʼ манэˮмэдоʼ яӈгу.
Ӈэдалабˮнанда ӈарка Ленин
Хадʼ ӈылмась, синёʼ тяхамась.
Тедаʼ лахана выʼ яхананаˮ
Таӈар ялямʼ ӈобʼ тенеӈаваˮ,
Ӈарка Ленин маняˮ поӈгананаˮ,
Ямалхана ӈобʼ мэнараха:
Ӈэдалёбˮнанаˮ ханоˮ ханзадˮ
Ленинʼ едʼ сёё мэтарахаˮ.
Ӈэрм яʼ сыраˮ лахананарахаˮ:
<br>- Ленин няваˮ тюку яляхана
Халямʼ пэртяхаˮ, ты пэртяхаˮ,
Ямалханаˮ ӈаниʼ тэворӈась!
Хибяʼ таремʼ мамбˮ: «Ленин яӈгу»,
Тарця ненэцяӈгˮ нёдаˮ пунраӈгˮ!
Ленин няваˮ выʼ яни ниня
Сидя сэвхана манэˮливасы
<br>1. Ленинʼ тэӈэ ӈамгэ мэць сава хабто едтевыˮ? Тикы ты яркыбаваʼ мальӈгана
Ленинʼ хурка ӈэвамда манэˮӈадаˮ?
2. Ленинʼ вындʼ тэвороˮма ялямʼ ӈамгэ тедаʼ лахана тенедоʼ? Ненэцяˮ
ӈамгэ Ленинʼ нямна сюдбабц сертабиˮ7
3. Паднана пуняӈы тет строкахананда ханзерˮ дахана, ӈамгэ таремʼ ма?
<p>
Василий Николаевич ЛЕДКОВ
<p>
В. Н. Ледков 1932 похона соясь. Баренцево явʼ ӈохона Варандейхана ӈэда школа-интернатхана мале сян поʼ манзараˮмахаданда падяавари манзаянʼ хаˮмыць. Пыда харта сояˮма яхаданда ӈахаˮна хаясь <br>- ӈарка Архаӈельской маркана иле.
Таремʼ ӈодˮ харта янда терˮ нита илаʼ нямна ӈобʼ падна <br>- нисяната, ирината илаʼ хари нида юрыбюˮ; хусувэй падвэхэнанда ӈобʼ вадеˮяда, тедаʼ тюˮуʼ миндя илӈы нида ӈодˮ ненэциеˮ невхы ховы илаʼ пянытʼ ӈобʼ тохоламбида.
В. Н. Ледковʼ падвэда ӈока: стихотворенияˮ, поэмаˮ, повесть, романˮ. Ханяӈы падвыда начальной школахана, 5-й классахана тохоламбидаць. Паднанаӈэ илаʼ нямна падна, ямʼ ханзерˮ савада: мэць тарявамʼ вадецеты, падвыта, книгита геройˮ ӈацекыˮ, ӈарка ненэцяˮ, ӈопой ӈарка тарана серкана ӈобанзерʼ манзаранаˮ тодоʼ тэнзˮ хибяˮ.
Паднана няваˮ сояˮмамда ямда, ӈарка Родинаваˮ саць мэнейда, таняювʼ манзара ныхымда, теневабцуда нида сяйˮ.
В. Н. Ледковʼ хахаяда похоˮна падвэда ӈобˮ ӈарка книгада таня. Тикы книганда нюмда «Розовое утро» <br>- «Нярмодана хубга» (1984 по). Ӈэхы малхаданда луцаʼ вадавна падвэда. Пыдараˮ нартаˮ вадавнандаˮ толабавандаˮ еˮэмня книгамʼ <br>- учебникмʼ сертабада ненэй вадавна ӈопой главанда <br>- книгаʼ нювмʼ нюбета повестьʼ пел падыдась. Хамэдицьда вади, вадиˮ хари хобтаˮ луцаʼ вадавна падвэда хартаˮ индяˮ серʼ толадаˮ.

<--48-49 миссинг-->

Таддикахад небями хонра идейвˮ. Тамини нянда сюрбывˮ. Тамбирувна сюрамбаˮмахадани мяхаранаӈэ сиˮми манэць хонарко пэйˮ:
<br>- Ӈамгэр ханзерˮ ӈа, сармик сит нёдаса, ненаˮ пэдавэннюˮ?
<br>- Ӈамгэхэрт серˮ яӈгу, харˮни сюрамбидамзь... Сэрˮ неняӈгˮ тадри тиӈгудˮ?
Небями письлыˮ, хадахани сылыˮ.
<br>- Нюкцяковˮ, сэрˮ неняӈгˮ сяхаʼ тивамʼ нарэй ханяˮ нянаˮ нидонзь вадесˮ. Тивандоʼ ёльцяӈгана хартоʼ нидˮ тиӈгуˮ...
<br>- Тикы ханзерˮ ӈэда сэрˮ неняӈгˮ, ханяӈэхэртадоʼ серота серʼ вадеˮманʼ нида харва. Ӈобтʼ таславакэдоʼ?
Мань тикы яхана сертми хось яˮма тэри мунзиˮ ваˮавʼ нимня халцэрӈадмʼ, хадан, небян хорэциˮ икдадоʼ таре ниӈгыба пясетыдмʼ. Таддикахад хадан ӈумбаямʼ манрыла пядмʼ. Ӈулиˮ тябихо пихи неняӈгаˮни помна нямд-тэхэˮни сюрбывˮ. Ӈулиˮ ӈацекы ӈэˮмами, ини ӈудмʼ нядаба пяˮмами таремʼ тенев. 

Тарабтамби <br>- сялаӈгатата нямба нултавы нюдяко ӈацэкы харта тараванʼ харваӈгу, сита няˮамбада тара нядабаӈгуда. Сэрˮ неняӈг <br>- нерденя сыраʼ сэвˮ. Ихиняни ӈобʼ сюраць <br>- ӈобʼ тенейнась. Сертмн хось яˮма <br>- ханэерˮ ӈэсь, ӈамгэмʼ пэрць сава ӈэдакы, ӈамгэмʼ пэрманʼ харвавахад енэрась.

<br>1. Повесть ӈамгэ таремʼ нюмдевы? Нюмда хара теманда ияʼ ӈобтʼ таслаӈахаюдаˮ.
2. Паднана хибннда илеˮмяʼ, вадёдаˮмаʼ нямиа падна? Харта нюдя ӈэˮмамда
падыбадаʼ тоˮлаха ин ӈаˮ? Хурка вадн, серо нядˮмяць тасланаиа?
3. Нюдя ӈацекыʼ хусувэй яляʼ тавна инда ӈудмʼ вадабаˮмада вадеˮӈараˮ.
ӈарка инда нида ӈудо ӈарамдамба ханзерˮ сита нядабасаˮ? Таремʼ нядаӈговамдоʼ ихиˮнатаˮ хуркаӈэ тасламбираˮ? Таремʼ пэртя ӈацекы харта мерˮ ваӈурта?
4. Хартаˮ теневабцудаˮ ӈарамдамба хомбавы серодаˮ вадеˮӈадаˮ. Пыдараˮ
илензьʼ яканандаˮ падианаʼ вадета сероˮ тоˮлахаˮ илаʼ хараˮ танясетыˮ?

<br>- Нюкцяеваˮ сензӈэ еремянё! <br>- Хадав таремʼ маязеты. Ӈамгэ таремʼ лаханаˮманда харада тарця ӈэвы: нерняни сояӈгавыˮ хасава нини малʼ яӈгумыˮ. Хэко сидя похонанда яӈгумы, Харпʼ саболʼ итʼ хабтюмы, Митриймʼ вэбтый ты танˮмэда – нисянда ӈудиˮ ниня яӈгумы.
Тюку нюмдоʼ ёльце сахарибтамбавэдоʼ, нисянда нядˮмаӈэ вадаванʼ харвавэдоʼ.

* * *
Поˮ нитоʼ пумна ӈопой ялядаревʼ хаяˮ... Хадаени мэˮмы сёʼ вадаˮ тедаʼ лахана ихини хаˮморӈаˮ <br>- пыдъеда юркад вата сиˮив поʼ илеˮмахаданда ӈахаˮна яӈгумась. Ӈацекы ӈэвани мальӈгана ненэй мякана иледамзь <br>- тикы ялэни ӈопой ялядаревʼ хэвыʼ то лахаˮ. Ядембада, пэсьдана хаерˮ ӈобкад тиреˮ тяхад ӈадибертаʼ тоˮолхась. Ӈацекы ӈэˮмами пони ненэся ӈодˮ хэмӈэ еремяць яˮавлада сайнорма серˮ ӈадивˮ нисявʼ.
***
Нюдя ӈэдахани ӈарка нини,нядабадаӈэ таралъяваць <br>- нувʼ сармикаˮмана ханесетыдмʼ, нисяханани малиосетыдмʼ, есетыдмʼ. Ӈопой нарэй ӈавы сермʼ ӈобкад тенев. Нисян няʼ еванзь хаянинэь. Нумда ӈулиˮ савась, хэнёсь. Пиʼ талмаӈэ, хэванда серʼ ябтоʼ ӈобоˮладʼ, мандалˮӈэ тилыдаць; ханяхавахана; ӈахаˮна хохорэйˮ муноˮмондонзь, хабэвкуˮ ӈодˮ ӈопой хэрнадонзь. Ӈавоˮ пиркаˮна яʼ ний ӈулиˮ сеиасялмась, суюˮ, небянатоʼ турориˮ соць. Ӈамгэхэрт хадʼ ӈэда яӈгусь. Валакада мань пибини мырыхыˮ санибтедамзь, хувʼ някуна ӈэни ӈулиˮ ханимяць. Нисяхавахани тикымʼ нивась вадесˮ. Ӈэни юдаба ханни хэвувна сюрберӈадамзь, ӈамгэ сюрбермами нисями хамэдамбавакэда... Тикы пиʼ ӈобкарт сую едэйвана ӈадимы яӈгусь. Тикы ихиняни ваваркась, ӈэˮни ханьтормамʼ серˮӈэ нивась толабюˮ, маниʼ тадри мякаинʼ, туниʼ юдертʼ хэванзь пэрӈанинзь.
Нисями нерни няʼ лахацяʼ ниʼ ӈамдахая, таремʼ мась:
<br>- Василей, пимиʼ маданархаминюˮ? Ханя тарця ӈаˮ <br>- маниʼ тет сэвхана нисянимʼ сырˮ, ӈадьбянда тэхэˮниʼ харвана яӈгуˮ нисявʼ.<br>- Таддикахад нувʼ няʼ сыраць ӈаняʼ таремʼ мась: «Нумда вомаʼ серʼ ӈа». Мань сэвхаˮнани ӈамгэхэрт вавараха яӈгусь. Ӈэни юдаба ӈаниʼ санлываць. Нисями хадомда малпа ядэрӈась. Таняд тоˮмахаданда ӈаниʼ таремʼ мась: «Церˮ вэваркаˮ, саць вэваˮ! Сыраʼ сэвʼ мале каˮмолыдˮ». Ненэсянда ӈодˮ хадʼ сэвкэцяˮ сюра хаˮморӈаць.
<br>- Тарця нумгана тыˮ. хартоʼ хаенанаˮ вуниˮ ӈаˮ – хуркари няндоʼ харванаˮ сармикˮ таняˮ нимʼ, суюˮ ӈодˮ маяндорӈаˮма. Нисян няни сылаванда серʼ нирцьӈгаюда тамна ӈобняна
хэвэхэʼ, манзь ханада: «Ебтаˮ, ӈулиˮ саневэннюˮ, мэтит паныт хасуйкартадоʼ таня?»

<br>- Мальцяхавами хасуй, ӈэрини ханимяˮ.
<br>- Ӈэхэва ӈэвы. Сыраʼ сэвˮ минхандоʼ холкˮӈаˮ, ямʼ санибтембиˮ. Тикы саць вэва <br>- тад тецьдаʼ ладабˮ?
Мань ӈэни ӈулиˮ ханимяць. Сякани холкаӈгана сыра иˮӈэ макани хурнась, ӈайни санибтембись. Тыˮниʼ таредоʼ тэри лурцортанаʼ тоˮолхаць, ханзеркаваʼ хэвˮярʼ ядэрӈаць.
Нямюхуртами ханимдаʼ тоˮолхась, таремʼ ӈодˮ мунзьвоӈгадани мадамзь: «Тикы хаˮморта сыра маниебцохона тарсиˮ савапаской » .
<br>- Сырахавар сомбой ӈэˮ нивʼ,<br>- инда ханяхававна ядэрць нисями мась. Таддикахад няни сылаванда серʼ ӈаниʼ таремʼ мась: «Хасава, пыдар нин ханивˮ?! Санюй пивахат ӈэд ниˮ
ханимдˮ?! »
<br>- Ниӈэˮ,<br>- ибˮ ӈодˮ ӈулиˮ яˮлыдмʼ.<br>- Нисяˮ, тедаʼ я тиӈгывна тарця сыра хаˮамнакыˮ? <br>- Пыхыдами мэйрамба таремʼ вахалъявˮ.<br>- Мяˮнаˮ няна ӈаниʼ сырада тарця ӈэдакы?
<br>- Я тиӈгывна сыра ӈэвахаванда пунда вуни таняˮ. Я ӈарка ӈэˮ нивʼ. Мяˮнаˮ няхавахана сырада ханя тарця ӈаˮ.
<br>- Мякы няхабиниʼ тедаʼ ниˮ сяйˮ.<br>- Нямюни тапъёрць ӈаниʼ таремʼ мадмʼ.
<br>- Ебтовˮ, ӈэкцякуд мардовыˮнёˮ»,<br>- ханюй пивахаˮни сырць нисями таремʼ мась. Пивацини ӈэхэˮтани нялкаˮманʼ харвэйдась, мэёвна сярвы темхаˮтани саць перець.<br>- Темед мертявна еканˮ, пибид екавыˮ ӈэяˮ. Сякананд, ебтовˮ; мада вэяр яӈгу. 
Пибини екаˮмахадани ӈэкцяини ӈудахаˮната понʼ юдабидась.<br>- Ӈамгэ ӈэт ханимямʼ нисар вадесˮ, ӈэсиˮ хаё пиртар. Сиӈгэʼ тоˮолхан.
Сиˮми ханʼ ниʼ ӈабта-ӈамдˮта, мальцяни пано падʼ няˮавдаревʼ мэёвна ӈобтʼ сярыда. Ӈотаӈодˮ хацяˮ юдмʼ. Икавˮ сёбяхадани таремʼ ӈодˮ макани харнаць. Таддикахад нисями сиˮми ӈэвасавэйʼ мальцяни мюʼ пакалесь. Тамна ӈамгэхэваʼ мюмня сиˮми ӈэдаранарахась.
Таремʼ маноӈодаӈэ пиʼ ямбанʼ немамʼ нивы мэˮмэӈэ сиˮми нема талевы. Лахаˮцяӈгаˮна тырцарана ханʼ манзанʼ хая,ӈэдалёвами хамэдав.
Лэракабтʼ нисян тёрмʼ намдадмʼ: «Хальмеракораˮ нэкалӈараˮ! »
<br>- Явэй-ювэй, тикы ӈамгэваˮ?! <br>- Небями таремʼ лэруць вахалмонда.
<br>- Ӈани ӈамгэ маяндʼ еремяваˮ, ӈамгэ вэвамʼ хадкэпявэваˮ?
Ӈамгэ тарця, ӈацекэковаˮ ӈаниʼ няднаˮ хая? <br>- Хадаев таремʼ хынумдавондась.<br>- Хибяваˮ илеӈгу?!
Мань ӈулиˮ хасена юседадамзь, манзадахарта пинадамзь.
« Тамна хаˮмалеˮ? » <br>- Ихинани таремʼ мадамзь. Тадхава тынзяʼ сярˮми екавондоʼ, маноӈоˮма паныˮни мюд туʼ хэванʼ таʼ мантэювˮ. Туʼ ялямʼ манэць хайлани хартоʼ хаˮмыдˮ, тамна хасенадмʼ.
<br>- Илехэва илевы! <br>- Небями индата ӈахат нэкалць таремʼ маманода. Пыдъеда хэвхани пулыта ниʼ моˮнэйˮ, сядэйнʼ туётаʼ тоˮолхась.
Хадахавами ӈани ӈамгэхэрт вадамʼ хэта яˮма тэри мамонда ӈэсеты: «Ти! Ти! Тиӈэй!»
<br>- Нюми сава ты пэртя ӈэванда,<br>- нисями мамонда.<br>- Тюку таремʼ еревоˮмахавада еерˮ вуни ӈаˮ. Пиʼ ямбанʼ немамʼ нись мэсˮ. Лэтё пирˮӈада. Нувʼ вомахава пыда серта вуни ӈаˮ. Мань
ӈодˮ тикыʼ нерня нувʼ нямна вэваривна сырмэдмʼ. Ӈахакуд хамеко тарась...
Тикы яля ӈайˮни явоˮ яˮавлыць. Яляʼ ямбанʼ мякана юседадамзь.

Хадʼ ӈэда <br>- хаӈгурта, едяда таняна. Маяндорӈаˮма <br>- ныхысиˮма, ӈока маямʼ хомбиˮ. Нямюнн тапъёрць <br>- вадида мерˮ хэта нида пирасˮ. Мада вэяр яӈгу <br>- ханиманда нид, хаӈгурманда нид сята ӈулиˮ вэси, сэрˮӈэ хэвы.
Нема талевы <br>- хонаравыˮ. Тамна хаˮмале <br>- тамна ӈамгэмʼ хэтаӈгодакы.
Ӈайˮни явоˮ яˮавлыць <br>- хаӈгурманда нид нянанда саць ядембись.

<br>1. Ӈопой хасава нюмдоʼ ӈамгэ тамбирувна хадада ирˮлесада?
2. Василейʼ ӈацекы ӈэˮма пода-иланда ӈамгэ мерʼ хэсаˮ? Хурка яˮавлада,
саӈговота серˮ нюдя ӈэдаханда ӈадимаа? Тикы саӈговота серʼ нямна ӈамгэмʼ
теневадаˮ? Вадеˮӈараˮ. Тамна хибяʼ ӈацекы ӈэˮмамʼ тикы серˮ саць саӈговотаӈэ
сертаса?
3. Василей хурка ӈарка, тарана серкана ӈарка нида нядабасьда? Василейʼ
хурка ӈацекы ӈэвада, хурка хибяӈэ хэванда ӈэвада вадеˮӈараˮ. Хурка серота
нямна таремʼ тасламбираˮ, вадеˮядаˮ.
4. Ӈарка нита хурка ненэцьʼ ӈэвадоʼ вадеˮӈараˮ. Хусуюдоʼ хурка хибяӈэ
вадесана? Ненадовна хусувэндоʼ едʼ ӈэдаˮ серˮ яӈга вадеˮядаˮ.
5. Повестьʼ тюку пелянда темада тасладаˮ. Паднанаˮ ӈамгэмʼ няндаˮ хэтванʼ
харваˮмамʼ тасладаˮ.
б. Повестьʼ тюку пеляхана хурка ехэрана, хамэдицьда вади ходаˮ? Харидоʼ
сомбовна таслахая вадеˮядаˮ.
<p>
А. И. Пичков 1932 похона соясь. Луцаʼ вадаривна паднабта ӈодˮ харта выʼ янда иламʼ нянаˮ сававна вадеˮӈада. Ӈэрм яʼ няна иленя нита манзаямʼ хусувэй харанда серʼ теневада. Пыда ӈавнанда выӈгана соявы, школанʼ хэванда ӈэсондʼ тыбэртя няхаˮната мюсермы, ӈадьбянда таняӈы иламʼ сававна теневада.
Пилиˮ нерде сававна, ӈокавна падна пяˮмада Лениӈрадхана тоходанˮманда мальӈгыˮ. Тикы ӈадьбянда тарця: таняна хуркари тэнз писательˮ падвы тохоламбись. Таддикахад Лениӈрад ӈобтаремʼ харта серта серʼ хибяри хибямʼ ӈамгэхэва сава серо нерняʼ минренаӈа тохоламбида.
Харта яханда тэвˮмахаданда паднава серта ӈобˮ нерняʼ минреда. Пыда падвыда «Няръяна Вындер» газетахана, хуркари журналхаˮна, ӈобанзерˮ падвыˮ книгахаˮна <br>- сборникхаˮна ӈобʼ ӈадиберӈаˮ.
<p>
Харта яда.
<p>
Тыʼ сарпя ӈока. 
Харˮн сояˮмами
Сян саляʼ ниня 
Ти саӈганана. 
Хардахабида 
Ӈарка явʼ няʼ
Сюрамбадарахаˮ.
Яхадани сава
Яʼ сярʼ ниня
Яˮ ханяˮ таняˮ,
Нивнямʼ таняˮ.
Манэцядаˮ нумгэˮ
Таняринакыˮ.
Сябармыʼ пирˮ
Надоʼ танянакэˮ.
Нувоˮ ёрхаˮна
Ӈани сермамʼ мэтаˮ
Тирˮ танянакэˮ.
Мань сояˮмани
Хохортада яӈгу,
Сэвʼ малвана
Явʼ сэрцавэйʼ
Ӈарханда ӈумʼ.
Мань ямни вар 
Ӈарка яни вак, 
Таб лабтаӈэ
Яʼ панӈэ ти халая.
Пилиˮ таремʼ манзь,
Ӈареˮ яхаванʼ
Ваць саваеда
Яӈгодарханёˮ?
Ӈамгэенда нид
Ихинани пои?
Тэри ӈамгэʼ ныхымʼ
Пыда мэтакы?
Яни хобацякомʼ
Няби ӈудахана
Лимбикакована
Нямзялембаӈав,
Нюда ӈэвакоми
Манэˮлабтамбидмʼ.
Мань яни хоба...
Мань сава яв...
Тыˮ сарпяхаˮна
Падтавэраха.
Харˮн сояˮмав
Сян саляʼ ниня
Ти саӈганана.

<br>1. Паднанаʼ пыда нянанда харта сояˮма яда хурка? Хурка вадн нядˮмяць
янда нянанда таравамʼ вадеˮӈада?
2. Харта сояˮма ямда вадеˮманда серʼ тамна ӈамгэ саць тарана ӈамгвмʼ
вадеˮӈа?
З. А. Пичковʼ тамна ӈанн ӈамгв падвыда теневадаˮ? Вадеˮядаˮ.
<p>
П. А. Явтысый Ненецкой автономной округхана соясь. Лениӈрадхана тоходанва серода малеˮмахаданда харта яханда ӈаниʼ тэвыць. Тедаʼ лахана ӈахат сояˮма яхананда иле, манзара. Етя таславы ӈацекы тохоламбава манзаянда хавна паднасеты. Падвыда ханярина ӈадиберӈаˮ. Няръяна Маркаданда падвыда ӈарка газетахаˮ, журналхаˮ ӈэдарамбида. Илензьʼ яхананда иленяˮ нида падвыда малʼ теневыдоʼ: газетахат, журналхат, падвыда книгахаˮтата толабидоʼ. Школахана тоходаннаˮ паднанаʼ падвы
учебникˮманатоʼ теневыдоʼ. Ханяӈы падвыда Ямалхана сёӈэ мэˮядоʼ.
Паднаванда ёльцьӈгана саць харвобтанада харта янда нямна паднавада, сава нятвамʼ, ӈобˮ ныхымʼ мэць манзаравамʼ ӈобтаремʼ ӈобкад валибтемба пэрӈада. Саць ӈока сава вадамʼ небянда нямна хэтась. Небянда нямна падвыда тарця стихотворенияда таняˮ:
Небян ӈудаˮ», «Небян нямна», сояˮмада мята, янда нямна паднавамʼ ӈобтаремʼ харвобтада. Ханяӈы падвыда 6-й классахана тохоламбаӈгудаˮ, хурка ӈэвамдоʼ хартаˮ таслаӈгураˮ. Ненэй вадавна тикы падвыда книгамʼ <br>- учебникмʼ падвы сертэйдась,
Ханяӈы вадидоʼ нибтаˮ хамэдаˮ, луцаʼ вадавна падвы книгида толаидаˮ, нюбедоʼ тарцяˮ: «Бег оленя», «В белой панице земля».

Валибтемба пэрӈада = вадець пэрӈада.

Невхы мядырма.

Нараʼ вадавы ямб ӈувоˮ сена
Мядʼ няювʼ сиˮми хандараха.
Выʼ якоцями ями сидёвы,
Сарпякохобида яʼ тиӈгэвана
Хунаданя ӈадиˮ: яхаʼ ярахат
Ӈарка тоˮ ня ти ентёдаˮ.
Яʼ танянанда тыˮ нямдахаваˮ
Ӈарка пирця нувмʼ илыбадарахаˮ.
Техэсяда ями сэроˮ панʼ ниʼ
Тантанараха ӈулиˮ ӈэˮнивʼ,
Тикы яхавами мань сояˮмами!
Мань танярина ӈарамдадамзь.
Сейхад ӈэда вади хэтыбидмʼ:
Тикы яʼ ниня мараˮ ябдами,
Теневабцодами мань хоривэдмʼ:
Сёё вэтарпа, саӈговота серо
Пирдалемба сиˮми тохолавэ.

Мядырма <br>- мюсеваʼ ёльцяӈгана тикы я ӈобкад мядоˮ ӈэсьӈэ мэта. Хунаданя <br>- ханярина. Техэсяда <br>- техэ малда ни ӈадюˮ. Мараˮ хоривэдмʼ <br>- ӈамгэмʼ
ковамда саць савуˮӈада, тиканʼ маямби.

<br>1. П. Явтысый етихатворениемда ӈамгэ таремʼ нюмдевэда? Невхы мядырмамʼ ӈамгэʼ еˮэмня тензебтеда? Тикыʼ нямна ӈэда вадита хари хойдаˮ, толэйдаˮ.
2. Стихотворениеʼ темада ӈамгэ? Ӈамгэ тарця темаʼ нямна ӈэда серо вадець
ихина пойда вади мэˮӈа?
3. Невхы мядырмамда ӈамгэʼ еˮэмня саць сахарибтамбида? Пыда нянанда
тикы янда ӈамгэда сава?
4. Пыдараˮ невхы мядырмидаˮ таняˮ? Ихиняндаˮ саць пойдитоʼ нюбедоʼ
вадеˮӈадаˮ, хуркаʼ тоˮолха я ӈэвадаʼ хэтадаˮ, ӈамгэʼ еˮэмня тикы яˮ сейхаˮнатаˮ саваˮ?
5. Паднана невхы мядырмамда вадець хуркаʼ тоˮолха вадиˮ хари мэˮӈа? Нюбедоʼ литературахана ӈамгэˮ? Ханзерˮ нюмдебадаˮ? Хартаˮ мядырмидаˮ, сояˮмидаˮ ёдаˮ вадеˮмандаˮ мальӈгана ӈобтаремʼ литературахана мэта вадиˮ хари мэˮӈадаˮ.
6. Паднанаʼ вадета ненэцьʼ хурка хибя? Вадеˮӈараˮ. Пыда падианаӈэ някунда ӈэбтавʼ?
7. Хара явна хэтвы вадиˮ хари нибтаˮ хамэдамбюˮ словарьхад хойдаˮ, паднанаʼ луцаʼ вадавна падвымʼ нядˮмяць ӈодˮ тасла пиртыдаˮ.

Г. А. Пуйко 1935 похона Надымской районхана соявы. Пыда сояˮмамда ямда таремʼ вадеˮӈада: «Ӈарка ниˮни вадахаˮна Хадыте яхаʼ таркахаʼ сидямʼ мютя няби Хаберотеʼ тарка саляʼ ниня Едэй поʼ яляхана соявэдмʼ».
Нисяда хабтри мядʼ ты пэртяӈэ таравы. Небяда тикы ӈэсыхына няръяна мядʼ манзаямʼ пэрмы. Великой Отечественной сайнормаʼ мальӈгана тикы ӈэсыʼ тыˮ таромʼ ненэцяˮ сававна ховэдоʼ. Тамальӈгана таʼ, сыраʼ тиртя ӈаномʼ, ту ӈаномʼ вуниˮ мэсˮ, хусувэй ӈамгэ тыʼ ӈэрихина пэртя ӈэвы, хубта ёˮ поё тэрихина тэвормыдоʼ.
Ӈэсыхынандоʼ сита ӈар няда ӈока ӈэвы. Пыдоʼ хуркари сянакубцахаˮна сянакосетвыˮ, саць харвобтанадоʼ ярколава, нямʼ тэӈэ мэˮма сянакубц ӈэвы. Таремʼ яляʼ ямбанʼ пэдаˮмахадандоʼ пэвсюмяʼ няна сиддоʼ минханда «Ӈэмунзи» пясетвы. Тамальӈгана
пыдоʼ «Ӈэмунзиʼ» ӈамгэ ӈэвамʼ тамна вунидоʼ хамэдамбюˮ, тиканʼ сейтоʼ пина ваˮвотоʼ ниʼ мунзиˮ ӈамдаӈгудˮ, таминдоʼ хонараӈгудˮ. Нисяндоʼ яӈгувоˮмахад небядоʼ яланда манзаранаӈа таралмыˮ. Параси (Геннадий) Пуйко небямда нядаба пявы: тет нюдя нямда
мякана ерамбадаӈэ таравы, мятоʼ манзаямʼ ӈацекэӈэ хартоʼ пэрмэдоʼ, небяндоʼ хадавы халэ ӈобтаремʼ мюмдебавыдоʼ.

Школахана тоходанваʼ ӈарӈэ хэхэва, небяда сита харта ӈэдалё ханавы. Тикыʼ нерня харадмʼ манэсоˮмада яӈговы, сэврида маˮмы. Тоходанва сермʼ ёльце харвобтилмэда; буквакоци минханда вадаӈа сертаба тохолавыда. Тет классмʼ малеˮмахаданда тамна ханяцейʼ тоходанванʼ харбелавыˮ. Сямян тохолирʼ тэнзмʼ сававна тохолаванзь идевыˮ. Тамальӈгана А. С. Пушкинʼ, Н. А. Некрасовʼ, М. Ю. Лермонтовʼ падвы стихотворения ненэй вадавна падба пявы. Таддикахад харта вадавнанда ӈодˮ ихинда нюдяко стихотворения падсетвы:
Хабткоми подертадмʼ,
Ӈыдʼ салянʼ хантадмʼ.
Выӈгана мэванда мальӈгана хобцоку, лаханаку, ярабц мэˮмамʼ саць харвобтавэда. Тикахат ӈодˮ харта паднавамʼ харвобтилмэда. Падвыта ӈамгэ пелядоʼ сёˮ, выʼ янда илерʼ нямна ӈэдаˮ стихотворенияˮ.
Тедаʼ Г. А. Пуйко Ямалхана, Ярˮ Саляхана иле.
6-й классахана сита нюдревʼ пармы ӈацекы тохоламбадаʼ нямна, падвэмда тохоламбаӈгудаˮ <br>- «Няби небяв».

Тыˮ таромʼ ховэдоʼ <br>- ненэциеˮ няювʼ, государствоʼ няюв· саць сававна,
ӈаркавна нядаӈговыˮ. Тыʼ ӈэрихина <br>- хусувай серкана тыʼ ныхыри таравы.
Ӈэмунзи <br>- нема, ӈамгэхэрт сенасипойˮ тодараха ӈэӈгу, хибяри хонаравахаданда
тамна ехэраӈгу. Яланда <br>- ӈопойриӈэ.
<p>
Няби небяв.
Сян сыраʼ сэв хаˮмасятдакэˮ,
Выʼ яхававаˮ сянʼ сыремдакэ?
Сян ӈацекы торисятдака,
Тохоˮмахаданда хэсятдакэ?
Выʼ тиӈгэхад маˮлёсетываˮ,
Интернатхана вадёдасетываˮ,
Небяʼ еˮайӈэ толёрисетын,
Сейкохоˮнаˮна^ пойрисетын.
Ӈобˮ луцаʼ вадамʼ тамна ехэра,
Луцаʼ ӈамнялада мымʼ ехэрабʼ,
Буквакоˮяˮ падракоʼ ниня
Хамэдитоʼ яӈгу иˮняˮ ханеркана.
Тоходава сермʼ выдсетываˮнёˮ,
Яʼ тиӈгавана хэрисетываˮнёˮ:
Явоˮ сёрхаˮна нюд нимʼ нуˮ,
Нябиˮ лядпиˮнёˮ техэсяда нувмʼ.

Ӈаниˮ няхабинаˮ тохолаӈгуртаˮма,
Ӈани ханяӈыˮ савумдаӈгуртаˮма.
Небяʼ еˮэйӈэ сит вадецетыˮ:
«Сёнзякода лата»,<br>- нюд манзетыˮ.
Сит сюрте, ӈулиˮ манэкарт,
Янʼ манорако нюр ӈулиˮ ӈока.
Тодабцяндаревʼ ӈаниʼ юдабид,
Яʼ тиӈгэвана ӈаниʼ самбасанˮ!
Сян яʼ сертʼ нюд тохоланʼ,
Небяʼ тотревʼ саць тараӈан.
Яʼ ханярина мэбˮнанд ӈодˮ
Нюд тенериӈгуˮ няби невкамдоʼ.

Ӈамнялада мы <br>- ӈавудота ӈавар. Нˮняˮ ханеркана <br>- ӈацекэӈэ хамэдамбавандоʼ пирувна. Выдсетываˮнёˮ <br>- хамэдамба пясетываˮ. Явоˮ сёрхаˮна <br>- явоˮ саць ёряндоʼ нямна ӈарка ту ӈанохоˮна ядэрӈаˮ. Нябнˮ лядпнˮнёˮ техэсяда нувмʼ <br>- техэ малда ниня ӈадяда нувʼ няна тиртя ӈану ядэлаˮ, лётчикˮ. Савумдаӈгуртаˮ <br>- лекарˮ, докторˮ. Сёнзякода лата <br>- хусуюй хибямʼ сянда, сахарибтамбада. Янʼ манорако <br>- ӈулиˮ нюдякоця. Самбасанˮ <br>- хуркари сава серкана тараваʼ няювʼ яʼ тиӈгэвна хэсь табэданˮ. Невка <br>- небя, мама.

<br>1. Паднана ӈамгэ нерде яʼ таӈовормамʼ, сыреюрмамʼ вадеˮла? Таремʼ падна
пяванда харамʼ ханзерˮ хамэдамбираˮ?
2. Ӈацекы тохоламбада ненʼ ӈацекыˮ сяӈарӈэ тэворӈаˮ, таддикахад сяхаʼ
ӈаниʼ нянда тосетыˮ? Вадида толэйдаˮ.
3. Тохоламбавыда ӈамгэ сита понʼ тенеˮ, ӈамгэ няби небядандоʼ вадеˮӈадоʼ?
Вадида толэйдаˮ.
4. Пыдараˮ няби небярахаӈэ вадеˮмандаˮ тоˮлаха ненэциедаˮ таняˮ? Вадеˮядаˮ, хибяˮ?
5. Стихотворениемʼ падарциˮ вадець, вадита сававна хаˮморць тохолараˮ.
6. Хурка ехэрана, хамэдицьда вадаˮ танявыˮ? Харандоʼ хурка ӈэва
таслараˮ.
<p>
Валерий Антонович Пырерка<p>

Пыда падвыта ӈокаюмʼ пелядоʼ ненэциеˮ илеˮмяʼ нямна ӈа. Манзара, иле няˮмыда нита илеˮми падыби. Сямян падвэхэˮтата сававна падвэда харта нисянда нямна ӈа. Тикы падвэнда нюмда «Пыреркахат ӈэда ненэцьʼ». Антон Петровичʼ нюдя ӈэванда мальӈгы илеˮмямда 5-й классхана тохоламбираць. Тедаʼ тадхава саць саӈговота серкана Антон Петровичʼ тараˮмамʼ тохоламбаӈгудаˮ. Тикы саӈговота серˮ <br>- Великой Отечественной сайнорма.

Пыреркахат ӈэда ненэцьʼ.
<p>
1941 похона июнь ирыʼ 21 яляхы ӈэвыˮ серˮ.

Лениӈрадʼ хэхэвˮ мядоʼ ӈэваˮ яляʼ сэвʼ няʼ тэри яберырӈаˮ. Пиˮ вэбаˮ, ӈамдэдˮ тэри саренаˮ. Тарця нумгана пихина сянакода ӈацекыˮ ӈопой хэрнадоʼ.
Тикы яля ныланава яляʼ нерцюй ӈэвы. Антон Петровичʼ мяканда сава няда товы. Мятоʼ терˮ ӈацекэсавэйʼ пэвсюмяʼ няӈы ӈавормамдоʼ мэˮӈаˮ. Ӈарка ненэцяˮ ӈамгэхэва тарана серодоʼ тасламбиˮ, падвы падротоʼ нямна лаханакурӈаˮ. Антон Петрович товы нянда няʼ <br>- Георгий Бабушкинʼ няʼ ёльце понʼ ӈамдыхынзь.
Пихина пиндя пэвдя мале хаясь. Лениӈрадʼ мюй ӈулиˮ таӈгоʼ тоˮолхась. Хардандоʼ хэвувна таняӈахаˮна ӈобˮ-сидя яднариˮ хэсетыˮ. Таӈар марˮ хоны...

Таняӈахаˮна <br>- ӈоякариˮ, ӈобоˮладˮ.
<br>1. 1941 поʼ июньʼ 21 яля хурка ӈэса? Тамальӈгы похы серо автор ӈамгэ
нувʼ хурка ӈэˮмаʼ няд пяйда? Идаˮ ханзерˮ ядэрӈаˮ? Таслараˮ.
2. Тарця сава яляхана ненэцяˮ хуркаˮ ӈэсаˮ, ӈаво пэрцаˮ?
3. Таӈар марадʼ хонёваʼ мальӈгана Антон Петровнч сава нянда няʼ ӈаю
пэрцахаʼ? Ӈамгэ манзаяʼ няримна идиʼ нярканасаˮ?
<p>
Ӈаниʼ серʼ вунида пирасˮ. 

Тадхава хуняна ныланава яляӈэ хая. Хуриʼ ипекако. Лениӈрадʼ терˮ ӈаниʼ сидыˮ. Тей хуркасиˮ хынёсиˮ илевы ненэцяˮ тюку яляʼ ханзеркаваʼ ӈаˮ. Ӈамгэхэва ӈарка серˮ, иʼ хаюта серˮ хадкэрахавы... Таӈар хардʼ терˮ ханяна-таняна ӈобтʼ мандалӈга, ӈамгэхэва ихина хурцада серо вадеˮӈаˮ. Тикыʼ хавна ӈулиˮ сянэхэˮтатоʼ хардˮ пойˮ ненэцяӈгат пантаʼ тоˮлахаˮ. Ту ханˮ нулаӈгалвахаˮна ёльце ненэцьʼ ӈока, неˮ ярӈаˮ, хасаваˮ солдатˮ паны сероˮмыˮ <br>- сата, яˮавлада сайнорма серˮ ӈадимы...
Ненэциеˮ и хэтнадревʼ нумда няра ханяʼ парисеˮяӈэ хэвы. Ядна хибяˮ етриʼ нувʼ няʼ сылаӈгаˮ. Ӈэвтоʼ ниня, тюкуна марадмʼ тидтембадаˮ аэростатˮ тиреˮ поӈгана ясортаˮ. Нева яхаʼ нярпойˮ сертавы ӈарка пулˮ ниня ӈахаˮ енерта мирвˮ <br>- пулемётˮ ӈабтярмыˮ. Тедарихиваˮ сайнортаˮ ӈахакуна мэˮ. Таремʼ ӈодˮ пунда вуни таняˮ, харобта тадри хахая тутнакыˮ? Ӈахакуд лэтрё тараˮ нивʼ.
Ӈавоˮ пиркаˮна Лениӈрадʼ саӈговота сертʼ еремямʼ радиовна хэтадоʼ. Хибяхарт тикы сайнорма сермʼ понʼ ӈэвандаӈэ нидась пэрˮ.
Пырерка манзаралваханда <br>- институтанʼ хая. Партийной организацияндоʼ секретарьӈэ тарана Федот Петрович Филин коммунист нида маˮламбавы. Едай ӈадимы саӈговота сайнорма серкана хусувэдоʼ ныхында мян манзаяхана тарабта тара. Хартоʼ итоʼ серʼ сайнолва янʼ хэвадоʼ ӈаниʼ вэва ни ӈаˮ. Ӈулиˮ ханяӈэхэртадоʼ пуняʼ нись ӈаˮ, хусувэдоʼ харта ямда саювхат ӈэдабаванʼ саць харвась.
Таддикахад Антон Петрович Василеостровской райкомʼ партияʼ секретарьӈэ тарана няндоʼ тольʼ хэвхана ну. Тикы нянда няʼ лаханакурӈахаʼ. Секретарь ма:
<br>- Военной падрот нямна полкʼ комиссарӈэ тара пиртавэр.
<br>- Мань сиˮми тэри солдатӈэ сайнолванʼ ӈэдарадаˮ,<br>- Антон Петрович таремʼ лахана.<br>- Комиссарӈэ тара тедариʼ тарця яˮавлада серкана ниванӈгабяв пирасˮ, сайнормаʼ хариˮ нямна теневабцоми яӈгуˮ нивʼ. Тэри солдатхаваӈэ ӈокамбой таромʼ хаˮавра
пиртадмʼ.
Сян яляʼ хэˮмяхад Пырерка сайнорманзь хаясь. Нямыхы мэˮмы вадита хэвнямна ӈани иʼ ӈудмʼ нись нэкалˮ; пилиˮ пуда мэˮмыда вадида тарцяць:
<br>- Мань ӈаниʼ серʼ ӈэсь нив пирасˮ. Пуняʼ пыхыдами савада пябˮнани <br>- харˮни пыхыдами сэхэдилтадмʼ.
Пэвдя, тецьда пиˮясь. Яляʼ падёʼ няна ялэмдадʼ ябцо ӈодьʼ ӈадись, таӈыланда ялэмдысь. Тикы ялэмдадʼ ябцоʼ ниня сюдбяко парисеˮэ тирʼ ӈэва тирелысь. Тарця нумгана Лениӈрадʼ ялабиˮ мюмня сайнорманзь хэняˮ ханярид мандалˮӈэ ӈопой еӈганʼ хаˮморць ӈадиберӈаць. Тарцьˮ ямбахана ӈопой сёвна вадитоʼ сававна сось хыноˮӈаць, сёндоʼ мунˮ ӈахаˮ тэбкадарӈаць:
Ӈарка ненхаваˮ
Лохомбада хамбараха.
Яʼ тирʼ ниня сайнорма миӈа,
Сата сайнорма...
Тикы сёмʼ мэць Антон Петрович Пырерка сайнорманзь миӈась.

Ихина хурцада <br>- ихина ниня тарана, волтамбада.
<br>1. Повестьʼ тюку пеляда ӈамгэ А. П. Пыреркаʼ вади нядˮмяць нюмдевы?
2. Кыланава яля ӈэбта ӈодˮ А. П. Пырерка ӈамгэ манзаралваханда хэса?
З. Хуркари саӈговота, таслицяда серкана хибяˮ нерняна мэсетыˮ?
4. А. П. Пырерка Василеостровской райкомʼ партияʼ секретарьʼ няʼ ӈамгэмʼ
вадецахаʼ? Антон Петровичʼ вади хойдаˮ, толэйдаˮ. Пыда ӈамгэ таремʼ лаханаса? Вадида хурка ненэцьʼ ӈэвамда вадеˮӈаˮ?
5. Паднана нувʼ вэва ӈэвамʼ ӈамгэ падыбида. Вэва нувʼ нямна ӈэдаˮ вадида,
сёʼ вадиˮ няʼ ӈамгэвнандоʼ ӈобтоˮласˮ?
<p>
Пыдоʼ тарця ныхыдоʼ яӈгу.

Янаˮ ӈарданʼ сайнорма миӈа. Мале ӈэрёй нувода пявы. 
Лениӈрадʼ хэвхана нумда ӈэрёй сава ялэда мэˮӈась. Пиˮ вэбаˮ тэри нярмортаць. Явʼ няд ӈодьʼ нинирена мерцяхана вэбакоцяˮ минхандоʼ манзадаӈгаˮ, помнандоʼ хасабартаʼ тоˮолхаˮ, ӈодьриʼ перенакудоʼ пяхаˮтатоʼ ныкаласетыˮ, тирць хэсетыˮ. Ӈодиˮ пиˮ
малˮ ӈодитоʼ саӈгомгат тасиʼ ляӈгабтыць, ибциреня, холкабэй ӈодяˮ яхана тэри юсэдаць, хибяхарт нидась маˮламбюˮ. Сиддоʼ вадавы ненэциедоʼ ӈани манзаяхаˮна талыць, саць тэтнаць: сайнортиˮ ӈэдяӈэ мэˮманда яʼ ваӈго сабкабиць, ёˮ ӈонабтяро сертабиць.
<--64&65 миссинг-->

хуркари тэнз ненэциеˮ ё нисямʼ хаеˮ, таддикахад яханаˮ нисядамʼ тэвˮ. Тарцьˮ харахана яʼ сярʼ ниня яраць, маяндорць хаевэдоʼ саць ӈокась.
Лениӈрадмʼ ӈэдабадиˮ нермбэртиˮ табекодоʼ тарцясь:
<br>- Хахая тэввандоʼ серʼ саювˮ ядпа пясь тараˮ. Хусувэй муӈгмʼ лэтрамба тара, ӈобкарт муӈг янʼ тэри хаˮмабата ни тараˮ.
Таремʼ маниебˮ ярха саювˮ пармадоʼ ӈобʼ ӈарамдана. Мале хахая тэвыдˮ. Нябтитʼ манэцьʼӈареˮ янʼ мэё ӈэваʼ серкаваʼ нивыˮ ӈаʼ.
Нита нерня таӈга ядна офицермʼ Антон Петрович хацясетыда ядаˮ <br>- тарця табеко тедариʼ яӈгуˮ нивʼ. Енерць пэва табекомʼ ӈате Пырерка сёнзянда вэвакомʼ ӈодьʼ мадарпида, ихинянда сянʼ манзеты :
<br>- Ӈамгэʼ еˮэмня ясавэй хибядревʼ индя таӈга янаˮ нимня яда?!
Маниебˮнанда, фашистˮ лэркабтʼ сюрбялъядˮ, хадрёˮ ӈодˮ тарця табекомʼ намданакыˮ? Маняˮ ниˮнаˮ окопаˮ серʼ халмана тарця вадаˮ хаˮмыдˮ: «Енерӈадаˮ!» Тикари ӈыӈгана сянхава фашист янʼ хубкадаˮ. Таддикахавахад ӈобкад пере хибяхава етриʼ тёревонда ӈэсеты: «Енерӈадаˮ! Енерӈадаˮ! Енерӈадаˮ!..»
Тарця табекомʼ понʼ ӈатевы туниˮ, пулемётˮ ӈопой яльняӈэ сертадоʼ. Антон Петрович тарцьˮ ямбахана неры выкаˮта тамна пэрӈада. Тунимда нись лыдакарˮ ӈобˮ мэсь сабыбида, муӈгода нитоʼ пумна вынёˮлэйда.
Тунинда муӈгахат моˮнана фашистмʼ манэˮпата ӈобоˮ маймба тёребтесетыˮ :
<br>- Ти, таремʼ тара, манэˮлавар, нянанд таремʼ тара!
Ӈани яʼ саювˮ ӈамгэʼ пирувна тянюмяˮ, таремʼ ӈодˮ ненаˮ харванидоʼ ӈэдяӈэ мэтидоʼ ётоʼ ваӈгоˮ тирʼ ниʼ тэволыдˮ. Лыӈгадамдоʼ  пюрць тамнакоехэрт окопˮ мюʼ сакадалыдˮ. Ӈопойˮядоʼ Пыреркаʼ нерад няндасиʼ няӈгара ӈадимя. Пыдˮяда ӈамгэхэвамʼ вадеˮмакы?
Тикымʼ манэˮманда серʼ невхы Сясько тэтанда лырсуй, парисеˮэ тибясавэй нянзимʼ тензебте, фашистʼ нянзихид луца тэтанда Павловʼ тибей тибяˮ пыдабтэнаʼ тоˮолхаць. Антон Петрович пибтимʼ сякалць, ненхамʼ тасоць фашистаˮямʼ тад ядаванда, тикаˮяр
неры сюрамбаˮманда серʼ нерняриʼ моˮната пяда, таминда пыда ниндя хавна хаˮмыˮ, таминдиʼ ӈобтʼ моˮнаяхаʼ. Пыреркаʼ сядʼ ниʼ ӈамгэхэва тэсхалманода. « Вэя ӈэдакы? » <br>- назкута ихинянда таремʼ ма.
Хальмер фашистʼ ӈылад паромбари юркыˮ. Ӈэта хэвхана яʼ няювʼ сядоць хабэй фашист хыльтена, ӈулиˮ ямбэй. Таӈгун ямʼ яда мадаˮмахаданда хутыˮяда пайʼ танˮмыда.
<br>- Ӈахат товакы? <br>- Антон ихинянда ма.<br>- Ӈамгэимʼ хосаявы?..

Ӈани манзаяхаˮна талыць <br>- ӈани манзаиˮ тэнз пэрӈаць. Сэвдоʼ хэмӈэ сюраць <br>- сэвхаˮнатоʼ вэяримʼ манневанʼ харваˮ, хавыдормаринʼ харваˮ. Вавонˮ ниць суˮ <br>- лахананиˮ мунˮ ниць суˮ, ӈамгэмʼ вадеˮмандоʼ таслита яӈгусь, тасланана нись ӈаˮ. Неикада париде то <br>- саць нензюмя-нензямя. Туртида саˮӈаць <br>- ёльце саӈговоˮӈась, пирдаленана нись ӈаˮ. Сюрбялъядˮ – сюрамба пядоʼ. Ннсь лыдакарˮ <br>- ватонда серʼ ханзерˮ сававна мэвахаданда нись юрхалаӈгˮ пэрӈадась. Хавиа хаˮмыˮ <br>- мадавы пядревʼ янʼ хубкада, мантэйˮ.

<br>1. Фашистской саювˮ тоˮма яляʼ нумда хурка ӈэса? Тарця яля сайнорць
мэˮмаʼ тоˮлаха ӈэса? Тарця сава яля ненэциеˮ и маябтамбасяда?
2. Фашистˮ Лениӈрадхад сяӈгункана мэсаˮ? Ӈамгэʼ еˮэмня тикы яля саць
саӈговота енерма яляӈэ нюмдевы?
3. Енермаʼ мальӈгана хурка ʼӈэса? Енероˮмаʼ пуд неры сомбойӈэ вадеˮмы
яваˮ хуркаӈэ хэвы ӈэса?
4. Енероˮмаʼ саӈговоˮмаʼ нямна хурка вадаˮ лаханаˮ? Ӈамгэ ӈопойри
вадахана Пырерка вадецада?
5. Фашистˮ нябиʼ тоˮмадоʼ вадеˮӈараˮ. Серˮ хуркаˮ ӈэсаˮ?
<p>
Антон Петровичʼ вэдандорць ядэроˮма...

Енероˮмандоʼ пуд минрихинда пэвсюмдалйˮ. Пиндя тид паромбари есенанаʼ тоˮлахась. Пыреркаʼ ихиня, тикы мари мертявна сэйрамбада явʼ идʼ тоˮолхась.
Тикаринда ӈодˮ парисеˮэ пэвдя есейˮ, тикы павдяʼ тахамана ӈамгэхэрт муʼ ни суˮ, ӈулиˮ `сеˮнаси. Ӈаниˮ пихиˮна фашистˮ мэсянд яʼ няюмд ӈояк мунˮ тэбкадарцетыˮ, туниˮ яльняˮ ӈадиберцетыˮ. Тюку пиʼ сармикадревʼ ӈоберць ханта муӈгʼ муʼ яӈгу.
Маняˮ нинаˮ помнандоʼ фашист писяда таремʼ лаханаˮ:
<br>- Нерде товандоʼ мальӈгана немдоʼ таӈга малевакыдоʼ? Тамальӈгана ӈопой еняридоʼ хонаравоӈгаданда енермы ни ӈаˮ. Тедахаваʼ, сейдоʼ хареˮмахаданаˮ ханяӈэхэртадоʼ ниняраханёˮ хонюˮ. Пыдоʼ тамна хасабарць лаханахарта пиннархаˮнёˮ...
Хадрёˮ ӈодˮ сата серо ниˮ тасламбюˮ.
Пинда пэвдяʼ паӈохона Федот Петрович Филин юдимдей дивизияʼ политической сероˮ нямна ервӈэ тарана Козлов нянда няʼ бойцатиʼ я мядоˮмана ядэрӈаханзь. Ӈопой я мякана пэсьда лампаʼ хэвхана ӈамдёда Антон Пыреркамʼ манэˮӈахаʼ. Тикы нядиʼ тандаяʼ матˮмахаданда тэри харпэдысь, сэрˮ имбытата луху тамна ябереняʼ тоˮолхась.
Антон Петровичʼ варцяда имбытадо мэˮма харта тохолиртась:
сайнормаʼ нерня илаӈгананда серта тарцясь <br>- хусувэй яляʼ несэй варцяда имбытадоʼ серыбаӈгу.
<--68&69 миссинг-->
<p>
ИЛАМʼ СЕРТАБА ӇОБʼ ТЕНЕВАНДАˮ СЕРˮ.<p>
Великой Октябрьской социалистической революция Ӈэрм янаˮ терˮ иламʼ несэймдадась. Пилиˮ нерде ӈадимы едэй илаʼ пяныдмʼ вадета ӈарка падаркаˮна партиянаˮ, правительствонаˮ Ӈэрм яʼ тер ненэцие сахарибтамбавадиʼ падысь. Саць тарана серо падарʼ ватоʼ серʼ нерняʼ минревахана выʼ янаˮ терˮ иландоʼ хусувэй яляʼ тавна ӈобʼ савумдана пядась. Тарця ӈарка серкаˮна нермбэртяӈэ, нядаӈгодаӈэ илеваʼ ямбанʼ
партияваˮ, правительствоваˮ тараӈахаʼ. Янаˮ тер ненэциеˮ илаӈгана тарана серкаˮна В. И. Ленин ӈавна харта тарась.
Хусувэй тэнз хибя ӈахат иле мэˮмы яхананда ненэся ӈодˮ ясавэй ненэцямʼ нюбеˮлась. Пыдоʼ хынёсиˮ илевандоʼ хавна иламʼ нерняʼ минренаӈэ хартоʼ таралъядаць. Тедаʼ лахана тикы минтоʼ ӈобʼ нёдадоʼ.
Партиянаˮ, правительствонаˮ хусувэй тенз хибямʼ сахарибтамбавандиʼ еˮэмня маняˮ хусувэй тарана ӈамгэваˮ таня. Хусувэй Ӈэрмʼ тер хибяʼ, ненэй ненэциеˮ ӈодˮ хартоʼ культурадоʼ иландоʼ пяныдʼ серʼ ӈаниʼ тюˮуняриʼ миӈась: Маняˮ Ӈэрм яʼ терӈа хусувэй
яхананаˮ харˮнаˮ паднанинаˮ, композиторнаˮ, учёнойнаˮ, артистанаˮ, сёё, ярабц мэць теневанинаˮ таняˮ.
Ненэциеˮ культурамʼ нерняʼ минрева серкана саць ӈарка нядаӈгодаӈэ таранаˮ таняˮ <br>- тикыˮ ямидхы ӈадимыˮ иландоʼ, манзаитоʼ хараˮ. Тедаʼ ӈадьбянда учёнойнаˮ, паднанинаˮ, газетахана манзаранинаˮ хусувэй падвэхэнандоʼ ненэциеˮ невхы, едэй илаʼ хари ӈобʼ вадець пэръядоʼ. Тарця тарана серкана илаʼ хари серокутоʼ серʼ теневана ненэцие, ярабц, сюдбабц мэць теневани лаханако няӈэ пыдоʼ саць харвобтасетыдоʼ. Таремʼ лаханаковандоʼ серʼ невхы ӈарка ненэцяˮ хуркари илеˮми вадецетыˮ, сава табеку
хэтсетыˮ, илаʼ саирʼ серʼ ӈадимы сероˮ сертыдоʼ харамʼ ӈодˮ симдесетыˮ. Ненэсянда ӈодˮ лахарютоʼ хараˮ явнандоʼ ӈэсетыˮ, лаханакорахаˮ, инзелебцёриˮ ӈэсетыˮ.
Ямалʼ терˮ ненэциеˮ паднанаʼ <br>- Л. В. Лапцуйʼ падвы стихотворениеʼ харида ецьда яхад ӈадимыˮ ниˮ ӈаˮ. Ӈарка нида ӈопойʼсидяʼ лаханако нивакыда нясˮ? Ӈадьбянда стихотворениемда таремʼ нюмдевакэда: «Ӈарка ненэцяндʼ инзелехэркарˮ»? Тикы
падвэмда толаˮмахадандаˮ таслаӈгураˮмаа. Ӈамгэ ӈарка сермʼ нерняʼ минре тикы теневабцоˮ тарабатоʼ?

Инзелебˮнани таремʼ манзетыˮ:
<br>- Ненэциеˮ нюˮ выʼ яханандоʼ
Сармикадревʼ иленаерахаˮ,
Яляʼ няʼ ӈэда идёˮ ӈобʼ яӈгу.
Мань ниˮни едʼ таремʼ лахананаˮ
Тирний хибяˮ пыдоʼ вуниˮ ӈаˮ,
Ӈобˮ сарпяʼ мюмна ненэциеˮ няʼ,
Ӈарка ниˮнаˮ няʼ ядˮмадоʼ яӈгу...
Ӈарка ненэцял выʼ янда сёнзямʼ
Ненэцяндаревʼ хамэдамбаӈада:
Ӈэдалёбˮнанда хаво яроˮлаӈгу,
Пияʼ нюдревʼ вэнзартакораха,
Ӈарка выʼ ямда ӈобʼ няндабида 
Сава нятвамдиʼ хартиʼ ныхыˮӈадиʼ.
Тарця хибяхава сармикахаванʼ,
Иӈуцяданʼ ёльцембананавʼ?
Ӈулиˮ вэваӈэ нин толабадамʼ
Сава хибяӈэ мань нив толаˮ..
Есиˮ хоёˮ нид, сохоˮ ядхат
Хамдомбадараха иринаˮн сёхоˮ
Инзелелбата, пыда намдабата,
Ӈани иʼ ӈутʼ масиˮ хаˮамриӈгуˮ.
Паднанаʼ тикы вадетида илаʼ саирмʼ нёда илеванда серʼ таславыда, намдвыда, манэˮмыда. Ненэцяʼ хурка хибя ӈэвамда сертавыда маãнэˮкая тасламбавыда: тикыˮ илаʼ пяныдʼ саць 
<--72&73 миссинг-->

вадетитоʼ хариˮ нямна ӈобʼ тасламба пэрӈараˮ. Тикарихина харвобтана сёндаˮ сяӈок понда ӈэвамʼ таслаӈгураˮ, хартаˮ культурандаˮ невхы паӈгоˮ хурка ӈэвамʼ ӈодˮ сававна хамэдаӈгураˮ.
Невхы сёˮ ханяӈыдоʼ ярабцˮ, сюдбабцˮ пелярахаˮ. Таремʼ таслабˮ, ярабцˮ, сюдбабцˮ ненэциеˮ невхы илеˮми, сёё нядˮмяць ӈадибермыˮ.
Тедаʼ лахана едэйвана ӈадибертаˮ сёˮ ямидхы ӈадимы няхаˮтатоʼ паӈгадыˮ. Ӈавна ненэциеˮ сёё нивы ӈэбˮ сертабюˮ, тедаʼ харобта сё яӈгодавакы, сава хынотахаˮ нивакэваˮ инзелеӈгуˮ?
Сававна хыноць теневанахаˮ инзелебˮ сёёдоʼ яхаʼ ендˮлахаˮ ӈэсетыˮнёˮ, вадидоʼ ӈаниʼ хэтваʼ серриʼ тикахана ӈахакуд хамэдёдаʼ тоˮлахаˮ ӈэсетыˮнёˮ. Сёёˮ вадахаˮна хуркари хара явна, яӈгарка хэтвыˮ вадиˮ хараˮ таня пэрӈаˮ. Тикы вадиˮ харидоʼ тад тасламба пябˮ <br>- ӈулиˮ явнандоʼ ӈэӈгуˮ, илаʼ пяныдмʼ нёда ёльце мэсанаˮ.
Хара явна, яӈгарка хэтвы вадиˮ хараˮ литературахана метафорамʼ нюбеˮӈаˮ. Метафораˮ, хусувэй сёхона, ярабцахана, сюдбабцхана таняˮ.
Тарця хара явна, яӈгарка хэтвы сёˮ вади намдсетыдаˮ?
Ӈавнани ӈодˮ сёбямʼ мэˮэлвадмʼ <br>- тикахананда хынота не маˮ нивʼ <br>- хасавадмʼ ӈэвы ӈэбˮни ӈамгэртанʼ нидамзь выдараӈгуˮ. Сиˮив тибя тюрмʼ сидяʼ сыдэʼ ниʼ нярˮ юталӈав – тикахананда тыта саˮмамʼ вадеˮӈа, тюрхана нида харебюˮ, хартоʼ нявоˮты.
Вар мадавэми сидяʼ хунувна лэсьдамˮнани юльцьлебтев нимда ёльце мэёвна, мэсыдоць сярада, таремʼ панытанаʼ маниебцёда сава, манзарабцохонанда тикада ӈаниʼ сава.
Сидиˮ пееˮ ниня сита минарцетыˮ <br>- тикы ненэцяӈгана хусувэй хибя сава, ӈамгэхэва сава сертавэнда еˮэмня ерцьдакы. Тей хэвоˮ ниʼ вэяˮ тыраӈгаˮ <br>- хибяхавамʼ ӈавхы илаӈгана
хусувэй яляʼ ладорпавэдоʼ, ӈахат мерюта ниʼ едэй мерёˮ ӈадибермыˮ. Ӈобˮ нанакоми хонабциеˮӈав, юркабциеˮӈав <br>- ӈопой хасава нюмда ненэцяӈэ сертаванʼ харвада, тиканда еˮэмня ӈамгэхэртмʼ серта ни таютˮ.
Тюку книгаханандаˮ ӈэда сёё толабавандаˮ мальӈгана нерцюй вадеˮмынаˮ ӈобʼ тенейдаˮ. Ханяӈы сё нерцюбтаʼ намдавы ӈэбтаˮ, тедаʼ сёёта ӈаниʼ мэˮядаˮ. Тикы сёёˮ нивы падвы вадитоʼ танябˮ, вахалмята вадидоʼ тиканʼ нядабидаˮ.
Яхаʼ ендˮлаха <br>- яхаʼ едтаревʼ харта нерняʼ миндаʼ тоˮлаха. Саӈговота серо выдыба <br>- саӈговота серо сертаба нись пинˮ. Ӈавнанн ӈодˮ сёбямʼ мэˮэлвадмʼ ӈавнани хасаваӈэ соявы ӈэбни хасевˮ пэртя саӈговота серо сертаба пиртавась, ныхыми ӈока ӈэӈгусь.

Сиˮив ерв, сякана.

Ӈарка ӈэваʼ мирˮми
Ӈокаʼ поʼ пароˮмэ.
Сиˮив ӈарка ервʼ,
Сиˮив яни судʼ
Ервоˮ сяˮлихина,
Няръяна тольʼ,
Тольʼ малхана
Харючиндоʼ ню
Танаӈганаˮ есьˮ,
Есьˮ маномы
Пядревʼ ну.
Сидя саликани
Пялараваʼ серʼ,
Танаӈганаˮ есяˮ .
Муноць пендыдˮ Нерˮ тяхакуна
Сиˮив яʼ судˮ,
Сиˮив яʼ ервˮ
Харючиндоʼ нюмʼ
Ехэравакэдоʼ?

Танаӈганаˮ есяˮ <br>- паӈгабтавыˮ еся иняˮ, нэкалмаʼ серʼ юнаӈганаʼ тоˮлахаˮ.
Ӈаваʼ мирˮ <br>- салъя, ӈатебяӈэ ханавы ӈавориˮ салӈз ватець миˮманда ӈамгэˮ,
тикымʼ ниоãта салдаˮ сярулава харданʼ еремзь пиртада. Вароˮмэ <br>- таславы ялэда
тяхабтавы. Херˮ тяхакуна <br>- тикы сероˮ ӈадимаʼ нерцюна.

<br>1. Тюку сёмʼ хибя мэˮӈада? Ӈамгэ таремʼ тасламбираˮ?
2. Сёхонанда хурка серо вадеˮӈа? Тарця серˮ сяны илаӈгана танявыˮ?
<--76&77 миссинг-->

нядандаʼ намдорӈаваˮ. Иламʼ сертабаванда ёльцьӈгана хибяри хибя ӈока маямʼ хомби, хуркари саӈговота серо, выдсяда серо выдыби. Ненэсянда ӈодˮ харвобтана сава илʼ харта турта вуни ӈаˮ.
Тюку классаханандаˮ сюдбабцˮ, ярабцˮ ханзерˮ ӈадивоˮмамʼ, хурка ӈэвамдоʼ таслаӈгудаˮ. Сюдбабцˮ, ярабцˮʼ саць ямб ӈамгэˮ:
хэбицяркыдоʼ яляʼ вэсʼ, пиʼ ямбанʼ мэтаˮ, ямбахабидоʼ сяндиˮ ялэˮ мэтаˮ. ,Ярабц, сюдбабц мэˮмаʼ мальӈгана ямб ӈэсыʼ терˮ ӈацекэсавэйʼ ӈобʼ мятʼ маˮлёсетыˮ, пихина ӈамгэхэрт сеˮна яӈгода, ванекохортˮ ӈобʼ янʼ ваˮанӈгудˮ. Тарцьˮ ямбахана сидямбой ненэцяʼ мунˮ соӈгуˮ: сюдбабцмʼ, ярабцмʼ мэтанд сё, тэлтаӈгодандоʼ мунˮ.
Инзеленяˮ нидиʼ тари таняӈахакуна вахалˮӈгаӈгуˮ: «Тикы ненэцьʼ тарсиˮ ваˮлёй ӈэвы! Таӈок саюв ныхымʼ нись мэсˮ ханзерˮ пирдаˮлейда? Тикакои ненаˮ понʼ маяндорӈанёˮ? Хай, ӈаниʼ маяндʼ еремя...»
Ненасянда ӈадˮ ярабцахат, сюдбабцхат хуркари невхы илеˮми,
саванʼ тэвванʼ харва ӈадимдевы серо намдаӈгун. Ир тэри хэбилеӈгаӈгу: «Ханзерˮ ӈавна хуркасиˮ машинасиˮ, тиртя ӈаносиˮ
хубта ёˮ поё тэвормыдоʼ, тэворманʼ харвавыдоʼ? Ныхыхыд вата
саӈговота серо, манзаи сертабавыдоʼ, сертабаванʼ харвавыдоʼ».
Хусувэй хибя ярабцахаˮна, сюдбабцхаˮна намдавыта тотревʼ
илаӈгананда ӈобтаремʼ выдсяда ненэцьʼ ӈэванʼ харвавы. Тикаринда ӈодˮ ялянʼ харвана ненэцяˮ ныхындоʼ мянˮ серкˮ, манзаяхаˮ
нивыˮ табаӈгˮ, ханяӈэхэна тамна сертанана ӈамгэ нихиртабта
ӈаˮ иʼ ӈутʼ сававна таслахая, илаʼ пяныкана тараванда, таралаваʼ серʼ сертаба выдыбавыдоʼ.
Ямидхы падарциˮ сертавы лахарёˮ, харидоʼ сыхылада илеˮми,
серо вадетаˮ сюдбабцӈэ нюмдеба пявыдоʼ.
Сюдбабцхаˮна мэна ненэцяˮ сюдбядревʼ мэбеˮмыˮ, сюдбяхарт,
ӈылекахарт ӈарка иʼ ӈудмʼ нядˮмяць сероць пирдаˮлембавыˮ.
Мэбета саювˮ, ӈылекаˮ, сюдбяˮ нензелмана ӈобтаремʼ ; пянанаˮ нивыˮ ӈаˮ: тикыдоʼ мэбеˮмыˮ, мидермыˮ, тэмзормыˮ, ненэцие ӈавормыˮ.
Яʼ сярʼ ний ненэцне, иленя ӈаво малʼ ӈамоӈгадандоʼ ханяӈы мэбетаˮ, иӈудотаˮ ненэцяˮ тикы хадаванзь идеӈгавыˮ. Ӈадьбянда хусувэй ӈылекасавэй, ненэциеда ӈылекарка сюдбабцхана ненэцяʼ тэнз сюдби, ӈылекарка ненацие пирдаˮлемба пэрӈа.
Сюдбабцхаˮна мэнаˮ ӈылекаˮ, сюдбяˮ, ӈылекарка ненэцяˮ тикыˮ маяӈоˮ, хабцяӈоˮ, таˮлесяда сероˮ сидˮ.
Сяхаринда хуркасиˮ харасиˮ, хынёсиˮ илеванʼ харва, саӈговота серо пирдаˮлембаваʼ малхана сава иландʼ тэвормаʼ еˮэмня, ныхысяда ненэцие нядаваʼ еˮэмня ненэцяʼ тэнз сюдбабц сертаба пявы. Хусувэй сюдбабцхана сертавндаӈэ вадета серˮ саць ӈока ӈэсь
пэрӈа, пяванда я ёльце хубтаӈэ вадета <br>- ӈока мюˮ, сяндиˮ ялэˮ, ирыˮ, поˮ ӈэсаӈгана тэворта. Тикы ӈамгэ тарця ӈэбта? Харада тарця: ненацяʼ илʼ ямб нивʼ ӈаˮ, харада ӈаниʼ саць ӈока, сава илʼ тэри вуни тутˮ, хареˮ ныхыхына сертабада нивʼ ӈаˮ.
Сюдбабцˮ хавна ненэциеˮ ярабцадоʼ таняˮ. Ӈамгэʼ еˮэмня таремʼ нюмдебавандоʼ харада тарця: ярабцахана мэнар илеванда ямбанʼ ӈока маямʼ хоӈгу, ӈока маяндорта нямда манэта, илеˮмидоʼ ярмаʼ пирˮ ӈэӈгуˮ.
Хибяри хибя хурка маяӈота малхана харта ныхыхынанда, индя ӈудмʼ нядˮмяць харта пыхыдамда, ӈани нида ӈамгэхэва вэӈго янʼ, хынёсяда, ябдана иландʼ тэвраӈгуда.
Хусувэй ярабцахана хибяхава маяндорта таняӈгу. Не, евако ӈацекы ӈэӈгу. Тикаиˮ тэтиˮ манзаранаӈэ тараӈгуˮ: идмʼ, пямˮ, ты ӈэриʼ пэртыдоʼ. Тэтидоʼ ӈаниʼ сиддоʼ вэнзерʼ пэртаˮ: ладорпаӈгудоʼ, ӈаворциˮ, панэсиˮ, пелейʼ няна, вэноˮ паӈˮ вакациˮ ниня хонёдаˮ.
Таремʼ вэвавна пэртяˮ татиˮ ябсяламдавыˮ ӈэсетыˮ, тэтитоʼ
илебяӈэ таранаˮ пыдоʼ нитоʼ тыˮ ӈэсетвыˮ.
Тэтиˮ маядавыˮ ӈаниʼ ӈармандоʼ серʼ тэтидоʼ пирдаˮлехэя сава
иландамдоʼ сертаба пэрӈаˮ.
Ӈарка ненэциеˮ ирабц теневахана маняˮ невхы илаӈгана тэтиˮ таняˮмамʼ; хурка ӈэˮмамдоʼ, ханяӈы серо нись хамэдамбюˮ илениˮ таняˮмамʼ, ненэциеˮ илаӈгана хурка хариˮ таняˮмамʼ
маняˮ ӈобʼ теневаваˮ.
Ярабцˮ, сюдбабцˮ илаʼ пяныдʼ нямна тарана саць ӈока ӈамгэмʼ нянаˮ вадеˮӈаˮ, илаӈгана ниня тарана серо волтатба ӈодˮ сиднаˮ тохоламбиˮ. Яʼ сярʼ ниня вэва ныхыʼ танява, сэхэкутва, марторма, нямʼ ӈылпава, манзаранаӈэ мэˮма вэва серˮ нимʼ ӈаˮ, хусувэй
тирний иʼ ӈудмʼ мэта ненэцьʼ тикы серо нидавʼ волтамбюˮ. Ӈадьбянда ярабцахаˮна, сюдбабцхаˮна ненэй ненацяˮ хартоʼ ныхыдоʼ, итёˮ ӈуда мзць сюдби, ӈылекы, ӈаядаре, парнэ, ӈылекарка ненэцие пирдаˮлембидоʼ. Ялянʼ харвана ненэцяӈгʼ нумгарт, яхарт
нядаӈгосетыˮ.
Хусувэй харамдоʼ таремʼ серота серʼ тасламба пэрапˮ сюдбабцˮ, ярабцˮ ненася ӈавнандоʼ, ямидхана иламʼ сертаба ненэциеˮ ӈадимдевы ӈэванзерʼ ӈаˮ. Маняˮ иринанаˮ, нисянанаˮ, маняˮ ӈодˮ ӈадьбаˮнаˮ нинаˮ юрыбюˮ.
Ӈацекыеˮ, сюдбабцахаˮ, ярабцахаˮ инзелевандаˮ мальӈгана, книгахат толабавандаˮ ёльцьӈгана вадетитоʼ хари ӈобʼтасламба пэръядаˮ. Ханяӈытоʼ сюдбабц, ярабц ӈэва ӈобʼ тасламбираˮ.
Невхы сёёˮ няʼ ӈамгэвнандоʼ ӈобнякуʼ ӈэвадоʼ ӈобтаремʼ тенераˮ, хамэдамбираˮ. Саць мзсыдота, явнанда ӈэда вадитоʼ хараˮ тензебтембидаˮ, вадахана мэсанидоʼ лахарёхоˮнатаˮ мэˮядаˮ.
Невхы падарциˮ сертавы ӈаво мэтахаˮ сававна инзелесетыдаˮ, таддикахад намдавыдаˮняхаˮтаˮ вадецетыдаˮ. Ӈобкарт вадандоʼ харамʼ, сероˮ пяныдоʼ ханзерˮ тасламбавамдоʼ нёдаˮ юрыбюˮ, мэˮмандаˮ ёльцьӈгана нёдаˮ хаесетуˮ. Тикарихина ненэциеˮ невхы, едэй иламʼ, хартаˮ сертабада иландаˮ хари сававна хамэдамбаӈгудаˮ. Тикарихина хартаˮ иламʼ сертабавараˮ саӈговопˮнанда ӈодˮ, хуркари харанда ӈока ӈэбˮ ӈодˮ илекарха, сибираха ӈэӈгу.

Выдсяда серо выдыбн <br>- серта нння пирта серкарт сертаби-талеби. Таняӈахакуна вахалˮӈгаӈгу <br>- ӈоякˮ, ханяӈэхэна вахалтыˮ. Ваˮлёй <br>- хуркари иʼ нивы теневы, мэкад серо серта пирˮӈа, вадець, хэта пирˮӈа: Идеӈгавыˮ <br>- иʼ ӈудо хомбавыˮ. Таˮлесяда <br>- ныхыхыд ватаˮ, ниня сертананаˮ серˮ, ныхыхына ниня пирдаленанаˮ серˮ, ныхнˮ. ӈылекаˮ. Ты ӈэриʼ пэртыдоʼ <br>- малˮкобто, ебтоʼ, танырпатоʼ тымʼ ниˮ мэтˮ. Вэноˮ пэӈˮ вакациˮ ниня хонёдаˮ <br>- етёˮ таславы ваˮавдоʼ яӈгода, юноˮ поӈгана хонёдаˮ. Нямʼ ӈылцава <br>- нямʼ ненэцяӈэ – хибяриӈэ нива толабава. Тирний иʼ ӈудмʼ мэта неиэць <br>- сава хибя, ида сава сероˮ ня,
ӈэда ненэцьʼ-хибяри. Мэсыдота вадаʼ хараʼ, явианда ӈэдаˮ вадаˮ <br>- илаʼ нямна сававна хаˮморта вадаˮ.

Пухуцяʼ ӈобˮ ню <br>- вада-сюдбабц.

Нероко яхакоʼ хэвхана ейта сиˮмня туда ялкадарта мядико танявэ. Вада-сюдбабц тикы мятʼ макодаʼ сивня тю.ʼ Мякы мякана сидя нюмда няць пухуця илевэ: ӈобˮ нанакода,
нябида недко.
Тикыʼ тарця ӈэсь вада-сюдбабц мерцяʼ серʼ нёʼ нэˮмявна ӈаниʼ пуˮлэйˮ. Тайна хунанда мятʼ тэвыˮ. Тикы мякана Хан Хадеӈота таня илевы. Хан Хадеӈота юдэрць таˮмарӈа: нероко яхакоʼ хэвхана ӈэда мядикомʼ манэˮӈа, сидя нюмда нята пухуцямʼ сэвˮӈа.
Хан Хадеӈота лэрё санэйˮ, пиринʼ пяда, тёрда лэрха:
<br>- Ӈэсыʼ ӈацекыˮ, тыдаˮ танэйдаˮ, ӈэдалёртадмʼ.
Тикариндоʼ ӈодˮ тыˮ туˮ нимʼ. Сидя хабтаркамда Хан Хадеӈота няˮмахаявы, Юдэˮманда серʼ пыда ӈэдалэйˮ: Нероко яхакоʼ хэвхы мятʼ ханяˮ тэвˮ, нёʼ ядувна ихирибтаӈада, тюрʼ малхана нёʼ панмʼ тибте. Пыда таремʼ ма, мятʼ тёрена:
<br>- Таня мэвэнанёˮ, юдʼ поʼ ямбанʼ пыдар сикавамд хось яˮмадмʼ. Тедаˮяхаваʼ сит ходама. Яʼ ӈавнанда Ябта Саляʼ ерв мэбета ненэцьʼ; ненэцьʼ танясь. Ябта Саляʼ ерв сиˮив янда тер маˮлавысь, наӈэдя юдʼ поʼ хада яˮмаваць. Юдʼ поʼ ӈэсонзь хадариваць. Ты илебямда маняˮ тярӈаваць.
Хан Хадеӈота ӈаниʼ таремʼ мась:
<br>- Тедаʼ не нюмд мань ханаӈгув, нанакомд нюмд тедаʼ хаеӈгув.
Сиˮивʼ ӈэсоӈгана ӈаниʼ тутадмʼ, ситʼ хадаӈгудмʼ. Хан Хадеӈота нёʼ нэˮмявна тюрмʼ ӈэдара, тюрʼ малʼ ниня не ӈацекы тюпине хая, ханʼ вэняʼ немʼ тибтеда.
Хан Хадеӈота мяканда тэвыˮ. Не ӈацекы сэвˮ вэӈгохона етʼ ярцеты.
Тикы яхад вада-сюдбабц выʼ мерцяʼ серʼ ӈаниʼ пулаˮ нимʼ. Тайна хунанда нюдяко мяканда ӈаниʼ тэвˮ нимʼ. Тикы мякана пухуцякои ялэˮ ярцеты, таремʼ манзеты:
<br>- Нанаков нюв, сэвˮни тяхана хаˮмар ӈэя, иленядревʼ сит ӈатеӈгудмʼ.
Нанакомда нюмдя хаялˮ помна пыда ембапида. Нюмда ембˮлись ӈаниʼ таремʼ ма:
<br>- Хорэцяхавами ханаӈгодакэр, хуна хонёбат тоӈэ мэˮир.
Нанако ӈацекэ пинʼ тарпˮ нимʼ. Пухуця небяда сеянда паханд яраць моˮнэйˮ.
Вада-сюдбабц нанако ӈацекэмʼ ти нёдалӈада. Тайна хунанда
сйˮивʼ яда. Сиˮивʼ ӈэсоӈгана тыˮ хадоˮ ӈэвыˮ. Нанако ӈацекэ манзь ханада:
<br>- Ненаˮ пэдаявˮ; немгалахарцявˮ.
Тыʼ хадоʼ ваӈганʼ хорэцямʼ тоець таʼ хонаˮ нимʼ. Вада-сюдбабц таня хаеда. Мерцяʼ серʼ пуˮларёванда серʼ Хан Хадеӈотаʼ мятʼ тэвыˮ. Хан Хадеӈота нянда хованода, таремʼ маманода:
<br>- Не ӈацекы ӈобʼ ярӈан, нянд илевада вэва ӈэдакы? Тедаʼ тынаˮ танаˮ, нямд хадаванзь мань хэхэрцядмʼ.
Не ӈацекы нись харваˮ ӈодˮ тэхэта хаява: Ядванда серʼ ярримда мэˮӈа, идя хаӈгурӈава, саць хаӈгурӈава:
<br>- Небяв хадабцу, няев хадабцу.
Не ӈацекы тэхэˮта тэвыˮ. Таремʼ сырпата небянда хорэцям тыˮ танˮмыˮ. Ихинянда ма: «Небян хорэця ханяд тэвыˮ?» Хахаяко тэвванда серʼ хорэцямʼ тоёта папамда манэˮӈа. Манзь ханада:
«Ханяд тэвын? Ӈамгэ Хан Хадеӈотаʼ хэванʼ тосан?» Нанако ӈацекэ небянда вади серокутоʼ серʼ вадеˮяда. Тикахавахана не няда яркосавэйʼ ӈаниʼ таремʼ ма: «Хаˮмами ӈобкана ӈэя!»
Вада-сюдбабц ӈаниʼ пуняʼ пуˮлэйˮ.
Хан Хадеӈота мякананда тамна хонёвы, неманда хэсь макоданда синʼ ӈудида вэнˮӈа, ихинянда ма:
<br>- Тынаˮ тамна яӈгуˮ? Тины не ӈацекы ненаˮ понʼ яӈгунёˮ?
Таремʼ мэнаханда Хан Хадеӈота няркома, пинʼ тарпыˮ, ӈока тыта няʼ яда пяда. Тэхэта тэвыˮ, тыˮ поӈгана не ӈацекымʼ ни манэсˮ.

Ӈавоˮ пиркана тыˮ варʼ няна ӈудодиʼ манэˮӈа, ихинянда ма:
<br>- Ӈахаˮна нидиʼ хантˮ! Тамнакоехэрт нямда ханавы.
Тадхава Хан Хадеӈота тикы ӈудоˮмана варилебтеда. Тикы яхад вада-сюдбабц мерцяʼ серʼ пуˮлэйˮ.
Ӈацекэхэʼ ӈодˮ ӈобʼ сюрамбихиʼ. Ханяӈыˮ яхаˮна хасава ӈацекэʼ ӈэда ямʼ ниˮ хомбюˮ. Таремʼ мэнахандиʼ не ӈацекы пуняʼ сылыˮ. Пундиʼ няюна ӈобˮ сюрамбада. Нябиʼ манэˮманда тюкохона товы, ямб тынзяʼ маланʼ сиддиʼ тэввы. Не ӈацекы нерняюв
саӈомʼ ӈэдара: тюрраха салянʼ еремэхэʼ. Ӈаниʼ сюрбаяхаʼ <br>- хуʼ хэвняхаʼ, саляʼ малʼ няʼ етʼ сюрамбихиʼ. Саляʼ малхана есямбой хан, хан танявы, ӈэбˮнанда ӈодˮ яхаˮ соявы. Ханʼ лехэхэна ӈобˮ еся тюр таня ӈэривы. Не ӈацекы ӈобˮ сюрамба небянда хорэцямʼ таʼ мориӈада, тикы еся тюрмʼ няˮмахаяӈада.
Хан Хадеӈотаʼ пундиʼ няюна тёрда лэрха:
<br>- Тикы саляʼ ниʼ Ябта Саляʼ ервмʼ <br>- пыдариʼ нисямдиʼ хадариваць. Пыдариʼ сиддиʼ ӈаниʼ хадаӈгудмʼ.
Не ӈацекы саляʼ маланʼ саˮнэйˮ, ямдʼ сылыˮ. Ямʼ ӈулиˮ ӈарка. Тикы салядиʼ ямдʼ ӈэхэтана саля ӈэривы. Саляʼ сидя хэвувна сямдореˮ сэрˮ янамбоковна хартоʼ хайнаˮ. Не ӈацекыʼ ирида ядэрӈа... Таддикахад ямб еся тюрмʼ нянда маханʼ нихина сярада.
Тюрамʼ тардоць ӈо сэрʼ ниʼ таса хаˮмыхыʼ. Сароˮ ниʼ санарць саляʼ малхад ӈахаˮна хаяхаʼ. Таремʼ мэнахандиʼ ӈарка салабахаˮ пилиˮ тэвъяхаʼ.
Таремʼ ӈадьбата Хан Хадеӈотаʼ саляʼ малʼ ниня ӈопой тёрда.
Вада-сюдбабц тамна нерняʼ ӈаниʼ пуˮларэйˮ. Не ӈацекы папаконда няʼ нерняриʼ, пиняриʼ миӈахаʼ.
Таремʼ миндяхандиʼ янʼ танаяхаʼ. Нумда пэвсюмя, таʼ хонаяхаʼ.
Нумда ялэмзь нанако ӈацекэ манзь канаӈада:
<br>- Мэнʼ харваӈадмʼ!
<br>- Ӈамгэ таня ӈэда мымʼ татаӈадмʼ? Ӈаниʼ ялканиʼ, масиˮ ненэцяӈгˮ маниʼ тэваӈгуниʼ.
Ярта папамда няби тюхуданда ӈаниʼ солада. Яляʼ ядӈахаʼ. Нумда пэвсюмзь ӈарка хойʼ нимня пыдиʼ ӈадимяхаʼ. Ӈаниʼ хонаяхаʼ, хасава няеда яраць хонэйˮ. Не ӈацекы пиʼ ямбахана немамʼ ни мэсˮ, ирида ядэрӈа:
<br>- Нями ӈамгэхэна ӈавлариӈгув?
Нумда ялэмзь папакода сиды, ӈобтикы вада, мындорць лабцейˮ. Не ӈацекы манзь ханада:
<br>- Тюкохона хаюˮ, масиˮ ӈамгэ мядмʼ мань хориӈгудмʼ?
Таремʼ сырпата неранда няна ӈобˮ пармакоця, тикы пармʼ
едʼ тидˮ нэкалӈада, идя манзеты:
<br>- Папакоцяев понʼ ярӈанёˮ.
Тикы пармкоця мяˮ ӈэривы. Мядʼ ядхад ӈаркаˮя ламба таня еӈалёваˮ. Не ӈацекы янамбокована мятʼ тюˮ нивʼ. Мякы мякана сидяри ӈамдёда: вэсакохоʼ-пухуцяхаʼ. Сававна манэць туʼ хэвхана ӈани ӈамдёдадоʼ тамна танявы, вэсэй сюдбя тамна хонёрка. Нёʼ
нэваʼ серʼ вэсако масьнёˮ :
<br>- Хибя тобˮнанда?
Пухуця масьнёˮ:
<br>- Ӈавэ вадеˮӈан, хибяр тута, вэнеко тюнёˮ.
Пухуця янамбоковна не ӈацекымʼ няби тюхуданда пинʼ валӈада.
<br>- Не ӈацекы, хибян ӈэӈгун?
<br>- Хадакаˮ, пюрӈадмʼ епдя тудми!
Пухуцякоˮя тамна хариндорӈа:
<br>- Хибян ӈэӈгун? Ӈамгэʼ маядярт?
Не ӈацекы харакута серʼ вадесˮ нидавʼ. Ябта Саляʼ ервмʼ намдаванда серʼ пухуцякоˮя манзь ханада:
<br>- Тикахавахана тюку яхад меркоʼ хаядиʼ. Мань мяканани Хан Хадеӈота тедаʼ ти хонёда.
Пухуцякоˮя ӈамзи мисˮ нивʼ, юре ханя мисˮ.
Не ӈацекы неры ӈуˮмананда сюрбяледа. Ӈавоˮ пиркаˮна хонёда юркыˮ, манзь ханада :
<br>- Тюконʼ турмы хибя ӈэвакы?
Пухуця масьнёˮ:
<br>- Вэнекоʼ хавна турмы яӈгусь, мань ӈаниʼ нёмʼ талыба юрколидамзь.
Не ӈацекы манзь ханада:
<br>- Тюку яхад хэбˮниʼ тара. Хан Хадеӈота тюку яˮамна сидниʼ пюлвэ. Сава ненэцяӈгˮ масиˮ тэваӈгуниʼ?
Не ӈацекы нанако папамда няби ӈудахад ӈаниʼ валӈада, ехэрана янʼ, ясидˮ янʼ ӈаниʼ нэкалӈадиʼ. Тамна няхарˮ яляʼ ядвандиʼ ямбанʼ писяʼ ӈута яӈгу, я терсявэ. Нанако папада мында ярӈа. Таремʼ сырпатиʼ нерандиʼ няна ӈамгэхэваʼ парм ӈаниʼ ӈадимянёˮ.
Тикы пармʼ няʼ пыдиʼ сюрбаяхаʼ. Тикы пармадиʼ хой ӈэривы. Ӈарка хойʼ нид тяхаʼ сырӈахаʼ. Тасий лабтахана ӈобˮ ӈарка яха. Яхаʼ тяханяӈы лабтаʼ сава ерня сиˮив ӈарка мяˮ. Тикы мядоʼ няʼ ямбари еӈгахаˮна пыдиʼ пядинёˮ. Мядˮ тодавыˮ. Мядоʼ хэвхана ты ӈока ӈэвэ. Мядоʼ няювʼ пензя танавыˮ, тикы пензяʼ мюмня пыдиʼ танаяхаʼ. Ӈареˮ пензяʼ мюд тюˮуʼ таныкана не ӈацекы манзь ханаӈада:
<br>- Пензяʼ ваӈгахана пыдар хаёхорˮ. Хурка ненэцяˮ ӈэриданакыˮ, мань вэльӈэ вэдеˮлихирцян.
Не ӈацекы мядоˮ няʼ хая. Минзянданда няӈы мядʼ хэвхана ӈобˮ ямб мюд. Юхуна ханʼ ниʼ не ӈацекы таʼ ӈамдаˮ нимʼ. Мякы мякад ӈобˮ не тарпыˮ, мальцямʼ минарӈа, хананʼ пэӈада. Ӈареˮ тикахана не ӈацекымʼ манэсˮ нидавʼ. Манзь ханада:
<br>- Пыдар хибян, ханяд товэн?
<br>- Маньехэван сава хибяхат епдя тудми, тудми пюрӈадмʼ. Хасава няеми пензяʼ ваӈгахана тедаʼ ӈатена. Ӈавнахаваниʼ Ябта Саляʼ ервʼ нюни ӈэсанима. Пыдар ӈаниʼ хибян ӈэӈгун?
<br>- Мань манзьван сиˮив ӈарка Сохоʼ ӈобˮ не нядоʼ. Мань некыни Хан Хадеӈотаʼ няʼ нисямдиʼ хадаць. Пыдоʼ сэвхатоʼ тэвбатиʼ вэва.
Нойдёнда мюд ӈавар тюхулӈа, не ӈацекэнʼ тикы миˮяда.
Сиˮив Сохоʼ папа ӈаниʼ таремʼ ма:
<br>- Не ӈацекы сававна инзелеˮ. Тюку яхад маняˮ ямдаӈгунаˮ.
Тас поʼ ямбанʼ ниваˮ ӈадибертˮ. Ӈобˮ ямб мюдмʼ ниравʼ маниеˮ тюкона хаёвнда. Ямб мюдʼ мюня ӈаварˮ таняˮ, паныˮ таняˮ. Ямдаˮмахаданаˮ мятриʼ сертадиʼ. Тад тяхахаваʼ ӈаниʼ ханзеркаваʼ сиддиʼ пяидмʼ. Ӈареˮ тедамбойʼ няханд сюрбадˮ, хуна мальӈгана няр
нёя юрˮ, сиˮми нёя юрˮ.
Нумˮяʼ ялэмзь сиˮив ӈарка Сохоʼ пудана ӈутотоʼ хойʼ махаʼ тяхаʼ пилиˮ сакада. Тикыˮ хэхэва сидя ӈацекы нюдякоця мядмʼ пыдиʼ мярӈахаʼ. Хуркасиˮ харасиˮ тасʼ поʼ ямбанʼ пыдиʼ илеӈахаʼ.
Тамна няхарʼ поʼ ӈаниʼ илеӈахаʼ. Сяныˮ ӈэбтоʼ не ӈацекы пинʼ ханя ханьˮ. Таремʼ сырпата нёʼ няюмд ӈобˮ ябта мюд, мюд хаебарӈа. Таремʼ таслабˮ сиˮив Сохоʼ хэмяʼ няюмд миндя ӈэдараха. Тикахавахана лыӈгараˮ нихимʼ.
Инзелебˮнандиʼ ӈопойри мюдхава ниняраха ӈаˮ. Мядˮ ӈэсовондоʼ.
Нумда пэвсюмзь не ӈацекы ӈани вэдерманзь пыда хэˮ нивʼ. Нита вары мядʼ мюдʼ ханʼ ниʼ ӈаниʼ ӈамдˮ нимʼ. Сиˮив Сохоʼ папа мякы мякад ӈаниʼ тарпаˮ нимʼ, манзь ханада:
<br>- Ханзерˮ иледиʼ?
<br>- Нанакоми нями, няеми ӈарма, хасава мэберӈа,<br>- не ӈацекы ӈаниʼ таремʼ мась.
-Таремʼ ӈэбˮнанда, тебтанʼ няна, пэвсюмбэхэна мякани тоидиʼ, нямд нанакомд мань манэˮманʼ, мань харваӈадмʼ.
Ӈамгэмда харамда вэркуˮманаваˮ, няби яляхана, нумда пэвсюмзь сидя ӈацекы мядонзь хаяхаʼ. Сиˮивʼ Сохоʼ папа вабˮнанда ма :
<br>- Сиˮивми Сохоми мэбетаˮ хибяриˮ. Ябта Саляʼ ервмʼ хадабабˮнандоʼ мэёмʼ ниць хомбюˮ. Ӈарка некани (някани) есяда ӈында, ӈында таня, ӈарханда еся. Тикы ӈында нисянд ӈынась. Еся ӈынхана сиˮив ӈарка Сохомʼ хадаӈгуˮ нидавʼ. Пиʼ сава ерня, немтоʼ саˮманʼ ӈулиˮ пяидась. Ӈареˮ тедамбойʼ пензяндиʼ ваӈганʼ ӈаниʼ хэхэрӈадиʼ.
Вада-сюдбабц сиˮив Сохоʼ папаʼ мякана хаинёˮ. Тебтанʼ няна сиˮив ӈарка Сохо хане хаяˮнёˮ. Ӈарка пэта ниʼ яляʼ туебтэсь пыдоʼ тованодоʼ. Ӈарка Сохоˮя манзь тёрена:
<br>- Мэдваˮ хамэдаˮ, меркоʼ хамэдаˮ, тебтанʼ няна мересаркаӈгуваˮ. Ӈавормаханандоʼ хара вуни таняˮ.
Ябта Саляʼ ервʼ нанакода нюдя мядоʼ няювʼ тидˮ нэкалӈада.
Нябтитʼ тэва хай тёрӈэ хайрибтада:
<br>- Сиˮив ӈарка Сохо, ханяна хаванʼ пыдараˮ харвадаˮ? Мякана хаӈгудаˮ, пихиня хаӈгудаˮ?
Сиˮив ӈарка Сохо малʼ санаядˮ, ӈыно нэхэдаˮ. Ӈарка Сохоˮя ӈобкавʼ мамонда:
<br>- Харˮнаˮ не няваˮ сиднаˮ маяда.
Пиʼ ямбахана енриˮ хаярӈаˮ. Ябта Саляʼ ервʼ ӈобˮ сава нюдя мэбесаркавы. Ялэмдадʼ ӈэваʼ нярмоталкава сиˮив сюдбямда малʼ хадайда. Сиˮив Сохоʼ папамʼ мята терӈэ иилибтʼ мэда. Тикахавахад манзь ханада:
<br>- Сидя сава няв, тюку яхана хаёданакэдиʼ, небями пюрманзь хэванʼ харвадмʼ.
Ябта Саляʼ ервʼ ню ӈэдалэйˮ. Вада-сюдбабц нянанда хаява.
Таремʼ миндяханда ябтако яхакомʼ нярхалаˮ нивʼ. Яхаʼ саляʼ ниня ӈоˮляри мядико, ябтако мядико. Мяны мякана ӈопой ярта таремʼ маманода:
<br>- Янʼ ӈобˮлиӈэ мань хаидамнёˮ, нюкцяхаюн хуна мэнакэхэʼ?
Ябта Саляʼ ню янамбоковна мятʼ тюˮ нивʼ, вабˮнанда ма:
<br>- Невкзˮ, мадма, маниʼ илеӈаниʼ, сит хосая мань тодамзь. Небяда пухуцямʼ мяканда ханада. Понʼ илевамдоʼ вадаʼ нидёˮ хомбюˮ. Сяныˮ ӈабтоʼ Ябта Саляʼ ню манзь ханада:
<br>- Няхарˮ сава няв ӈавэˮма яханаˮ, нисян салянʼ мюселтанакэдаˮ. Мань ӈаниʼ Хан Хадеӈотамʼ ӈылэда яханда манэць харвав. Сиˮивʼ пиркаˮна нибˮнани туˮ, ирыʼ ӈэсонзь харˮни.тутадмʼ. Неˮ мюселъядˮ. Ябта Саляʼ ню пыда ӈэдалэйˮ. Вада-сюдбабц нянанда хаява. Сянадʼ хунатʼ ӈэдалёбˮнанда, Хан Хадеӈотаʼ мятʼ тэвˮ нимʼ. Ӈобтикы вада, мятʼ нись тюˮ тёрмʼ-ӈэдара:
-Хан Хадеӈота тюˮуʼ няʼ ӈаˮ, Ябта Саляʼ ервʼ нюмʼ хадаванʼ харваволсянёˮ! Ябта Саляʼ ервмʼ хадаˮмахаданд сит хадаӈгудмʼ.
Тикахавахана сидя мэбете ӈобтʼ тебӈахаʼ. Яляʼ ямбахана енриˮ выберӈаˮ. Таремʼ мэнахандиʼ нитиʼ лэмбарахаˮ пилиˮ тебӈахаʼ. Ябта Саляʼ ервʼ ӈобˮ сава нюдя Хан Хадеӈотамʼ ӈыланда мода.
Хан Хадеӈота манзь ханада:
<br>- Ябта Саляʼ ервʼ ӈобˮ сава ню, маньди пирми!
Хан Хадеӈотамʼ ӈуямлаˮ нидавʼ <br>- ненаˮ хыномдорӈа. Тад нерняʼ масиˮ маяндорти нида хадабаӈгуˮ. Ябта Саля ервʼ ӈобˮ сава нюдя нерэʼ тоˮмаʼ мюмня халрида хая.
Таремʼ сырпата ямб Ябта Саляʼ, саляʼ малхана ӈобˮ ӈарка мяˮ. Ӈабˮнанда ӈодˮ я сохораха. Мяканда тзва ханамда ӈэда, мятʼ ханя тюˮ. Тикахавахад таʼ илелъядˮ.

Вада-сюдбабц <br>- мынеко, вади ядэлана, манэˮмыда вадета. Ейта сиˮмня туда
ялкадарта мядико <br>- ейда сисавэй маӈгабада ненэциеˮ мяˮ. Хан Хадеӈота <br>- хананда ханзадоʼ, ӈани хамэдярота ӈамгэхэванʼ тарканзяндоʼ таняваʼ еˮэмня таремʼ нюмдевы. Ненэцие ханӈэ мэˮмада ӈобтаремʼ нюмнанда таславаʼ пир.
Юдэрць таˮмарӈа <br>- юдэрманда серʼ лэруˮӈа, манзадаӈга, хадаванʼ харванида
манэсарӈа. Тёрда ларха <br>- ӈаркавна тёрыˮӈа-тёрырˮӈа, ӈамгэхэртанʼ выдараванʼ ни харваˮ. Сэвˮӈа <br>- манэˮӈа. Нёʼ ядуина ихирибтада <br>- хананда ханзадˮ нёнэхэˮ теберӈаˮ, ӈёʼ ӈареˮ хэвковна ӈэдалё хая. Юдʼ поʼ ӈэсонзь <br>- юдʼ по хэˮмяхад, ваераˮмахад. Сиˮивʼ яда <br>- сиˮив яляʼ яда. Немгалахарцявˮ <br>- тянёмбовна хонёхорцядмʼ. Нянда хованода <br>- вахалйˮ. Нда хаӈгурӈава <br>- ихинянда, сейхананда ӈулиˮ вэва. Няркома <br>- парома. Варилебтеда <br>- паромбари яда. Ӈэда ямʼ ниˮ хомбюˮ <br>- тирць миндяʼ, хунамбадаʼ тоˮлаха, няда сита саць нерняʼ нэкалпи. Яхаˮ соявыˮ <br>- яʼ ӈылʼ сэйванʼ харбилавыдˮ, ӈодьриндоʼ ӈадиˮ. Ямдʼ
ӈэхэтана <br>- явʼ идмʼ ӈаркавна ерыбада саля. Ӈаниʼ солада <br>- ӈаннʼ ныхыриʼ нерняʼ
ваˮалӈада. Епдя ту <br>- ядембада, тута туʼ яво, ненэцянзавэй мяˮ, сава ненэцяˮ,
маяӈгад нямда вэӈгара пирта хибя. Харнидорӈа <br>- харакута серʼ теневаванʼ
харвада. Ӈамгэʼ маядярт <br>- хибя, ӈамгэ тарця маяндортаӈэ серта. Нисяʼ ӈута
яӈгу <br>- я ӈулиˮ терси, хибяхарт яӈгу, писяʼ ядˮмахарт яӈгу. Вэльӈэ вэдеˮлихирцян <br>- ӈопойӈэ хэхэрцядмʼ. Нойденда мюд <br>- неʼ хананда мюд <br>- ханда
нойта, ладˮмасьрета, паскоювна сертавы. Пудана ӈутотоʼ хойʼ махаʼ тяхаʼ пилнˮ
сакада <br>- ӈаниˮ мюдˮ мале ӈахаˮна хэвыˮ, пудана мюдʼ ӈутоˮлимʼ манэˮӈахаʼ,
ямдэйдˮ. Мюдˮ хаебарӈаˮ <br>- янамбовна миӈаˮ. Тебтанʼ няна <br>- хуняна, хувы юркаваʼ мальӈгана, няби яляхана. Немтоʼ саˮманʼ <br>- саць сававна хонёвахандоʼ.
Ӈарка пэта ннʼ яляʼ туебтэсь <br>- нувʼ пэвсюмзь. Нябтитʼ тэва хай тёрӈа хайрибтада <br>- хахаяко тэвванда серʼ ямб тёрмʼ ӈэдара. Енрнˮ хаярӈаˮ <br>- ӈобˮ пуд, нись
ӈэвадаӈгˮ енерӈаˮ. Мята терӈэ <br>- недаида мэда. Ӈавэˮма яханаˮ <br>- невхы сояˮмаваˮ яханаˮ. Хыномдорӈа <br>- манзь пэрмы: «Ябтакоенʼ, сянʼ тарцядмʼ нидмʼ
ӈэӈгу».

<br>1. Тюку толавэмдаˮ ӈамгэӈэ пэрӈараˮ? Сюдбабц, ярабц? Ӈамгэ таремʼ тасламбираˮ?
2. Сюдбабцʼ хусувэй харада ӈамкэнда нямна ненэй ненэциеˮ илаʼ харараха, ӈамгэнда нямна илаӈгана мэсана ни ӈаˮ?
3. Сюдбабцхана хусувэй тарана хибяʼ хурка ӈэвада вадеˮӈараˮ. Пыдараˮ ханяӈытоʼ няювʼ нятадаˮ? Ӈамгэ?
4. Пилиˮ нерде нюмда хэванзь ембпаванда мальӈгана небяда хурка вади мэца? Пыда ӈамгэ таремʼ лаханаса?
5. Тюку сюдбабцхана неˮ хугкаӈэ вадеˮмыˮ? Пыдоʼ ӈамгэ ненэцие сава  иландʼ тэврамба нядаӈгодаӈэ тараˮ? 
б. Ябта Саляʼ ервʼ ню ӈамгэ Хан Хадеӈотамʼ инда хадаˮ? Сиˮив Сохомʼ  ӈамгэ хадавыда? Ябта Саляʼ ервʼ ню хурка ненэцяӈэ нюмдеваʼ пир? 
7. Тюку сюдбабцмʼ сертавы ненэцьʼ ӈавнанда ӈамгэмʼ нянаˮ хэтванʼ харвавы? 
Сюдбабцахананда ӈэда серо вадець хурка ненадорка вадиˮ хари мэˮӈа? Сюдбабцʼ вадита хэтырˮ хуркаˮ, ӈамгэ тарцяˮ? 
<p>
Выʼ яʼ вэсако, Вэхэля ириваˮ. 

Выʼ яʼ ирими сэвˮни тяхад сиˮми вадавы. Выʼ яʼ вэсакоʼ няхарˮ юрˮ тэда, неда, сидя неда, сидя не нюда.
Выʼ яʼ ирини ӈарка не нюда нянани ӈулиˮ сава, небяʼ нюдревʼ  сиˮми пэрцеты. Нюдяюмгавада ӈулиˮ вэваˮя: пинʼ хэбˮнанда <br>-  сиˮми ладсеты, мятʼ тюбˮнанда ӈаниʼ ладсеты.
Юдʼ поʼ ӈэсонзь тыˮ хадоˮ тяхаʼ вэнʼ тёреядˮ <br>- няхарˮ ӈэдалёда. Выʼ яʼ ирини ханʼ ябцовна ихимлаˮ нидомʼ, нултаˮ нидомʼ. Няхарˮ Харючико ӈэрхаванондоʼ. ӈарка Харючир Выˮ яʼ иринʼ ӈэвтолавонда.
Выʼ яʼ ирив мятʼ тюˮ нивʼ, манзь ханада:
<br>- Сидя сава нев, няхарˮ не нюн ханяӈэмдоʼ Харючиˮ неӈэ митаӈгобˮнан?
Сидя сава неда пыдиʼ таремʼ махаʼ:
<br>- Пыдарир серл, ханяӈы нюр миˮмаʼ серʼ ӈа, тикар мисˮма.
Выʼ яʼ ирив пыда таремʼ масиˮ:
<br>- ӈарка недковаˮ митаӈгодакэваˮ. Нюдя не нюми пыянда мюрид ӈэвакони пуна харта хобцакы. 
Тикаринда ӈодˮ ӈарка нябакоми няхарˮ Харючинʼ ти ваторӈадоʼ. ӈарка Харючир вабˮнанда ма: 
<br>- Янаˮ понда хубта, ňарка недкомд татаӈгобˮнанд, нюр ӈобˮ тад.
Выʼ яʼ ирив тарця вадахаˮна пинʼ тарпаˮ нимʼ. Нябакони мюдмʼ пыда хамэда. Няхарˮ юрˮ тэда ӈэбˮнанда ӈодˮ, Выʼ яʼ вэсако не нюнда мюдмʼ сябуʼ синзавэйʼ ялриндоʼ сэркˮ пуйдаривэда. Ямбˮя мюд тюкуˮ сензита, малʼ нойта. ӈарка нябакоми тиканда ханадоʼ.
Сидя хайлами мунзиˮ хамъяхаʼ. ӈарка нябакоми, сава нябакоми пилиˮ ханадоʼ. Хибя сава вадамʼ няни хэтаӈгу?
ӈарка нябакоми ханаˮмахадандоˮ нюдя нябакоми тамна ханяцейʼ нянаени вома. Пинʼ хэбˮнанда сиˮми ладсеты, мятʼ тюбˮнанда сиˮми ладсеты. Пыда манзеты:
<br>- Хэня няхаˮнат хэˮяраван!
Таремʼ илеваˮ ӈаниʼ тасʼ поʼ. ӈавэˮ таняхуна вэнˮ тёреядˮ. Ясидкад сидя ӈэдалёда. Тюкоехэвахаʼ сидя Вай тэта ӈэвандархахаʼ.
Нултаˮмаʼ минʼ ӈаркар Ваяр ӈэвтолавонда.
Выʼ яʼ ирини ӈахатанда серта, мятʼ тюˮ нивʼ, сидя сава немда пыда хонрамби:
<br>- Сидя не нюни ханяӈэюмʼ митаӈгобˮнавʼ?
Сидя сава неда ӈаниʼ таремʼ махаʼ:
<br>- Харт серцавэн, харт исавэн. Маниʼ сермиʼ яӈгу. Миˮмаʼ серʼ ӈэдамʼ нинавʼ ватортˮ.
Тикахавахана Выʼ яʼ вэсако манзь таремʼ ма:
<br>- Вадарэ не нюмʼ митаӈгодакэдмʼ, ӈэван нуванʼ пыянда мюед хобта савава. Нюдя не нюми енядаˮни пуна харта иландамда, харта хобцакы.
Тикы яхана Выʼ яʼ ирив сидянʼ Ваянʼ сиˮминди ваторӈа.
ӈарка Вай тэта манзь ханада:
<br>- ӈани по хубта, тедаʼ ханахамиʼ! 
Выʼ яʼ ирив мань мюддани мюдмʼ хамэда. Няхарˮ юрˮ тэнда ӈэбˮнанда ӈодˮ, мань мюдхани няхарˮ юˮ сэрмʼ хабтамʼ пуйда.
Сябуʼ синзавэйʼ тюкуˮ сензитаˮ, тюкуˮ нойтаˮ.
<--90-91 миссинг-->

хурёдан хурку нялкаˮян, сидя мальцякомʼ тюхулˮ нидамʼ. Пиваˮ ӈэдакыˮ, соˮокасавэйʼ хадоʼ ваӈгацянʼ такалˮ, нинавʼ. Тыˮ хадуʼ серʼ мань ӈоˮ хаядмʼ, сыраʼ ваӈгацянʼ лыӈгараˮ нивамʼ.
Нувʼ ялэмлись ӈарка тэта Вай тёркосавэйʼ пинʼ санавонда.
Сиˮми пюрманонда. Яляʼ ямбахана хадомʼ сюртемби. Хось выдара Вэхэля вэсакомʼ пыда хаманода. Вэхэля вэсако сиˮми пюртяханда ида хэбилейˮ, манзь ханаӈада:
<br>- Ӈармани серʼ хусосялмадмʼ, ёховы немʼ хось яˮамӈав.
Тикахавахад мядˮ ямдаядˮ. Мядоʼ хэˮмяхад няхаркава яляʼ юседадама. Няхарʼ ӈэсоӈгана ӈарка тэта Вай ӈаниʼ тованода.
Таӈар хадомʼ няхарʼ яӈорэйʼ сюртеванода. Ӈаниʼ хэванода. Вайʼ хэˮмяхад тамна няхарʼ яляʼ юседадама. Таʼ ёльцьӈгана ӈаниʼ тованода. Хонанда яӈго ӈаниʼ хэванода. Тюкуʼ хэванда сиˮивʼ ӈатев.
Сиˮивʼ ӈэсоӈгана ӈаниʼ тованода. Хадоʼ тяхаʼ хэня ӈудмʼ нись хуˮ, таремʼ маманода:
<br>- Хэбˮнянд ханьˮ, хананар яӈгу, тецьда нумгана харт хабцакэн!
Ӈарка тэта Вай ӈаниʼ хэванода. Тамна сиˮив яляʼ мань лыӈгарыдмʼ. Ӈаниʼ ни туˮ. Тикахавахана ӈэˮни ниʼ санэйвˮ. Сюрмыни паныни няˮмахаяян, Хэноʼ сидя нюмʼ пюлахаяӈадмʼ. Понʼ сюрамбидмʼ, сидя Хэноʼ нюʼ мэˮмаридиʼ ядиʼ. Мале хэвэхэʼ. Ӈаниʼ
сюрбывˮ. Сидя Хэноʼ мякˮ мань тэвывˮ... Ӈобкарт иле хаёвы
яӈгу... Сидя ӈацекэця тюмюʼ ваӈганʼ таʼ пакалмэхэʼ. Яртаехэндиʼ сэвˮ муӈгормэдˮ, идˮ хаяладиʼ мюськодарахаˮ. Сидя падухутиʼ нюцярӈахаюн, пыдъедеʼ ӈодˮ сидˮ явыкаˮни хаял тэпихиʼ. Сыреӈахаюн, ембˮӈахаюн. Мадмʼ таремʼ мадмʼ:
<br>- Яʼ ханяювʼ хантанакэваˮ? Ӈулиˮ хухуртана ярʼ нями яӈгу. Выʼ яʼ ирини похоˮ ӈамдёдида ханода таняць, таʼ пяхарцяваˮ.
Маняˮ ялъянаˮ. Нерденяˮ варёˮ мале ӈадимяˮ. Ханхаˮ тэвынаˮ. Мядмʼ мяраваˮ. Хуриʼ сававна маняˮ илелъянаˮ. Юдʼ поʼ илеваˮ. Ӈацекэхэюни мале ӈармахаʼ. Сяныˮ ӈэбтоʼ, таремʼ сырпаˮни ясидкад ӈобˮ сюрамбада. Нябтитʼ тэва нюдя нябакоми, вэвако нябако
тикахава ӈэвэ. Тэвˮма минанда тэдорць ӈасярӈа:
<br>- Ӈамгэ ервасяда ханхаˮ тосадаˮ? Сидяр Ваяр, сидя ябта Хэно нид таняӈациˮ! Сидя юˮ хурёдамʼ ханаринасиˮ? Ханяна ханэйд? Нит ӈамгэӈа нельтембасяд?
Ӈамгэда ӈэвна, наӈэдя сыранаˮ таремʼ илеваˮ. Ӈавоˮ пиркаˮна мяˮнаˮ хэвувна ӈокаˮяˮ мюдˮ, мюдˮ хаябарӈаˮ. Нябакоˮями мюдхаˮ сюрбыˮ. Нянаˮ ядэрманʼ сыраʼ ваӈгацянʼ ӈавар сюрӈадмʼ, паны сюрӈадмʼ. Мяˮмаˮ ӈоˮ хаˮмыˮ. Тикы яхана пиʼ сеӈгаваˮ.
Тебтанʼ няна нябакоˮями ӈаниʼ тоˮяӈа. Ты тэвравэ, мюдмʼ хаˮавра, пыдади ямдэйˮ. Няˮянаˮ хэˮмяхад мяˮциˮ илеваˮ. Ӈаниʼ илелъянаˮ. Тасʼ поʼ илеваˮ. Тас поʼ ӈэсонзь мяˮнаˮ хэвувна сидя мюдкоця хаябалвэхэʼ. Сидя Хэнохони мань таремʼ мадмʼ:
<br>- Сидя сава няв, мюдкохоʼ няʼ маняˮ хэхэваˮма?
Таняʼ сюрбынаˮ. Нерденя мюдмʼ маняˮ иртеваˮ. Хасава ӈэвы.
Сиднаˮ манэць нултаˮ нидавʼ. Мань таремʼ мадмʼ:
<br>- Хибядиʼ ӈэӈгудиʼ? Маньехэванаˮ епдя тудваˮ, тудваˮ пюрӈаваˮ.
Хасава масьнёˮ:
<br>- Енарˮ ненэцьʼ манзяв нидмʼ ӈаˮ. Ӈавнахавани Хордэтаʼ нюдмʼ ӈэˮ нисядамʼ. Епдя тухувмʼ нидамʼ хоридˮ.
Не сиˮми пэӈа, Хэноʼ сидя нюмʼ хасава пэӈава. Ти мюсеӈаваˮ.
Хордэтахана няхарʼ поʼ илеваˮ. Ӈацекэхэюн ӈулиˮ ӈармахаʼ, лыдиʼ ёльцевы мале хасавахаʼ.
Ӈавоˮ пиркана ясидкад ӈобˮ сюрамбада. Нябакоˮяв ӈаниʼ торивы. Тедаˮяхаваʼ нясерта яӈгу, сиˮми нюкуˮӈа, ӈацекэхэюн нюкулавы. Мань сейхани вэвакоривна тикыˮ тебˮнимʼ:
<br>- Сеняʼ ӈавнанда тарцяр яӈгусиˮ: Выʼ яʼ нисямд Вайʼ ӈударихиˮ харт миˮӈарасиˮ, пянд ӈыларина илеридамзиˮ, сидя ӈацекэми вадабабˮнани юˮ хурёдаваˮ, ириенаˮ мядмʼ ханарийдасиˮ.
Тедаʼ ӈамгэенʼ маняˮ ерцяӈгуваˮ?
Хордэтаʼ ню пыда таремʼ ма :
<br>- Ӈареˮ тедамбойʼ вэва нябакор идмʼ пэрӈая, пямʼ пэрӈая.
Нябакоˮями пямʼ пэрӈада, идмʼ пэрӈада, хадʼ ӈэва яӈгу.
Ӈавэˮ таняхуна Хордэтаʼ ню манзь ханаӈада:
<br>- Вэва нябакор ненэцяʼ ӈымʼ тедаʼ пянараха, Хэноʼ нюдя нюмʼ ембаˮпахарӈамда.
Тикахавахад таʼ илелъянаˮ.

Ханʼ ябцовна ихимлаˮ нидомʼ <br>- ханотоʼ ханзадˮ няндоʼ ханʼ ханзадоˮ ябцоʼ
нимня хаяˮ, ӈареˮ ханʼ хэвувна ӈэдалё тоˮ. Ӈэвтолыдˮ <br>- немʼ ханаванʼ харвавамдоʼ вадеˮлаˮ. Вадарэ <br>- небясяда-нисясяда ӈацекымʼ вадаˮма. Пыянда мюед
хобта савава <br>- ӈахакуд иландамда, нядамда, мята терад хоя. Еся тюмюмда тара
харвада <br>- хаӈгурта ӈэда саць вэнпида, туʼ няʼ тэворӈаˮ, хальмерʼ ӈэˮ тамбирувна
ямбаӈэ ханˮӈа, хаӈгурта хаваʼ пир. Ӈэваконда пуд <br>- хаˮмахаданда. Неˮ хабиӈэ
пилнˮ тарадмʼ <br>- неˮ манзаранаӈэ тара. Мюдʼ сиˮ <br>- мюдхана пуйдёдаˮ тыˮ.
Еизума <br>- немада хая, сиды. Ида хэбилей <br>- ихинанда ханзеркартʼ тасла яˮмада.
Хусосялмадмʼ <br>- тадейбцуда сусаˮ, невхы ӈарка инда ӈукана тедаʼ ханзеркартʼ
тасла яˮмада. Ярʼ нямн яӈгу <br>- тамна ӈахакумна паӈгада ӈэда няхартами яӈгу,
хибяхарта няӈэ вадеˮмаʼ тоˮлаха нями яӈгу. Тэдорцъ ӈасярӈа <br>- харасиˮ мадарта
вэнекодревʼ ӈобʼ тэдорӈа. Лыднʼ ёльцевы хасавахаʼ <br>- ӈарка ненэцяӈэ-хибяӈэ
хэвэхэʼ. Нясерта яӈгу <br>- ёльце савзӈэ хэвы, тэдормаʼ нямна вадада яӈгу. Ерцяӈгуваˮ <br>- ӈамгэ сава хибяӈэ толёдаваˮ. Хадʼ ӈэва яӈгу <br>- сэхэкутванʼ ни харваˮ.
Ӈавэˮ таняхуна <br>- ӈобаӈгуна. Ненэцяʼ ӈымʼ тедаʼ пянараха <br>- сава ненэциеˮ
пяныдмʼ пярхавы.

<br>1. Тюку толавэраˮ ӈамгэ ӈэбта? Хусувэй харанда нямна таслараˮ. Саць тарана харада хэтадаˮ.
2. Ярабцахана хурка ненэцяˮ танявыˮ?
3. Ӈамгэ хусувэй ярабцахана неʼ тэнз маяндорти ялянʼ тэврамбадаӈэ тара?
Тикыʼ харамʼ хусувэраˮ харта ининда тасламда.
4. Ярабцʼ хусувэй харамʼ вадець ӈадибермы вадиˮ хариˮ харадоʼ вадеˮӈараˮ. Ярабцмʼ сертавы ӈамгэ тарця вадиˮ хари мэˮмы?
<p>
НЕНЭЦИЕˮ ПАДНАНИˮ ПАДВЫˮ.<p>
Иван Грӈорьевич
ИСТОМИН
<p>
И. Г. Истомин паднава серта ӈобʼ нидась юрыбюˮ, тикы манзаямда ёльце харвобтадась. Ибˮ ӈодˮ нюдя ӈэванда мальӈгана небяхаюта, нисяхаюта пэртя халямʼ хадабава манзаямʼ ёльце тохолаванʼ харвавэда. Нисяда ӈэсьда нюмда нянанда ёрць ядэлавэда. Нюнда ӈэда мэлваʼ еˮзмня сянакоданда манрана, харта ӈамдорта ӈухукомʼ Саляӈгардахад тэмдавы. Таремʼ ӈодˮ ӈэкцяида нивыˮ манзадˮ... Ерма, нямзэхзрма серкавмʼ таремʼ ӈодˮ ӈулиˮ пирˮмэда. Манрана ӈухуконда тотревʼ ӈобˮ яхана мэвамʼ саць валтамбавэда.
Мякана ӈэвадёва яляхананда ӈобтаремʼ тэри нивы мэсетуˮ: падтаӈговы, ӈухукохонда, няхаˮта лаханаку мэць пэрмы. Ханяӈыдоʼ харта ихинда хомбавыда. Лаханакута ӈока ӈэваʼ
еˮэмня ярабц, лаханаку, сёё мэтахаˮ инзелеванзь ӈахакуна ӈэда мякˮ нялодорць ханˮмы. Таремʼ ялянʼ харвана ненэцьʼ ӈэванда еˮэмня хаӈгурмамда хумна нивэда пюрˮ. Тедаʼ ӈадьбянда пыда падвэда ӈодˮ ӈока.
И. Г. Истоминʼ падвыˮ илаʼ пяныдʼ нямна ӈаˮ, ненэциеˮ хурка маяӈо хомбˮми явнандоʼ падыбида. Ненэциеˮ невхы илаӈгы серо лаханакодревʼ, сюдбабцдаревʼ, ярабцадревʼ падыбавыда. Нялодорць <br>- ӈудита, пулыта ниня нерняʼ минзь пэрӈа, ӈэда мэсанаˮ ниˮ ӈаˮ. Хумна нивэда пюрˮ <br>- таремʼ ӈэвамда вэваӈэ, саӈграютаӈэ, маяӈэ нивэда пэрˮ. Явнандоʼ <br>- хурка ӈэˮмандоʼ серʼ.
<p>
Хаерʼ ваˮалˮ.
<p>
Тедаˮяхаваʼ
Нуваˮ ялэˮ тебтаʼ
Маняˮ янаˮ ний,
Ямалʼ ний
Пыяням синёмʼ
Хаерадʼ сэв
Сидерпариӈада.

Выʼ яни ваˮалˮ
Ханавэцярахаˮ,
Лата выʼ нимня
Сидя ӈаркаˮ тодоʼ
Вывнанарахаˮ,
Ямб хоёˮ сюмб
Нёданакорахаˮ.

Ӈудамʼ тидкуць 
Яʼ сёнзяʼ халмʼ 
Маниенараха. 
Индя ядэроˮмаʼ 
Тамня хэхэва 
Ванебтенярыхыˮ.

Выʼ яни нимня 
Писавзй яляʼ 
Хаерадʼ яляˮ 
Сюрнакорахаˮ. 
Вадаʼ харахана 
Таремʼтаслабˮ 
Лаханакораха. 
Ямал яни 
Яля хубтыда 
Тедаʼ ӈадимдана 
Лаханакоӈэ 
Мань толабин. 
Тедаʼ ӈадимданаˮ
Яляʼ сэвʼ иняˮ
Кремляхаданаˮ
Вэтёдакорахаˮ.
Тарця сава иламʼ
Пыдар манэпат Сёнд нибˮ харваˮСёр хэӈгадаӈгу,
Ӈарка Саляʼ явʼ
Ендˮлаха ӈэӈгу:
• Ленин няваˮ
Сёˮнаˮ харахана
Таня илеӈая!
Ӈарка партия
Таня таняӈая!
Советаˮнаˮ имʼ
Хаерадʼ сэвʼ,
Сэвʼ еˮэйӈэ
Маняˮ мэˮлихиваˮ!

Нувоˮ ялэˮ тебтаʼ <br>- хусувэй яляʼ. Пыяням синё <br>- тамбирувнанда синё, ӈамгэхэрт ни ӈадюˮ, пыямʼ няˮамбадаʼ тоˮлаха. Худ ховамʼ <br>- ханяд ховам. Тарэнзитоʼ нийˮ яляʼ нярмарахаˮ <br>- ихиˮнатоʼ сава ӈэванда нид сядодоʼ ӈодˮ тэри ибциреˮ, тарэнзидоʼ саваˮ. Пэˮ хой <br>- Уралʼ саляˮ. Тяропюлвэдоʼ <br>- хартоʼ помнандоʼ тярпа пявэдоʼ. Сиеся ӈын <br>- саць саиавна пэвдавы есяхад сертавы ӈын. Судяравондась <br>- манзаравондась, судабтырмондась. Нялпаравэдонзь <br>- ӈэдаравэдоʼ, миˮмэдоʼ. Хадʼ сертававаˮ -ханзерˮ сертававаˮ, ханзерˮ серта таравамда. Хойʼ тэва ёря <br>- нохо. Енда текла <br>- ванерабтё, писянзь, инда сава ӈэсь. Таремʼ ӈэсь ӈэӈгу <br>- таремʼ ӈэсь пиртада. Янʼ хаˮамнанаˮ вадаˮ ннˮ ӈаˮхумбанзиˮ хэтыбада вадиˮ тоˮолхаˮ ниˮ ӈаˮ, теневаʼ тоˮолха вадаˮ. Яʼ сёнзя халмʼ <br>- газ. Тамня хэхэва <br>- вадита тикы ватоʼ серʼ хэхэва.

<br>1. И. Г. Истоминʼ тюку падюда ӈамгэмʼ нюбепата, литературной нюмда
ӈамгэ? Ӈамгэ таремʼ тасламбираˮ?
2. Поэмамʼ падыбаванда мальӈгана паднана нядˮмаданда ӈаво мэˮмы?
Пыда ӈамгэ ненэциеˮ невхы падарциˮ сертавыˮ тотревʼ сероˮ ӈэвхы хари вадеˮяда?
3. Паднана поэманда нерняна ӈамгэ Ямал янда нийʼ хаеркад ялэмдёвамʼ
вадеˮӈа? Таремʼ падна пэвада ӈамгэхэна таравы? Тад тяхакуʼ толаӈго пявандаˮ
серʼ Ямалʼ терˮ иламʼ хуркаӈэ маиэˮӈараˮ? Нерденя вадита няʼ ӈобтʼ няславаʼ
пирахаʼ?
4. Ямидхы ненэцяˮ ненэся хаерциˮ илевыˮ? Хаерˮ ӈамгэʼ сиˮ? Ӈамгэ паднана
хаерадмʼ ханяхавахана такладаӈэ вадеˮӈада? Литературахана тарця приёмʼ харада ханзерˮ ӈэбта?
5. Ненэцяˮ хаерадмʼ пюсь хибя нямдоʼ няцаˮ? Тикы нядоʼ ӈамгэ хось яˮмада?
<p>
ИВАН ЮГАНПЕЛИК
<p>
1924 похона Надымской районхана халямʼ хадабада ненэцяʼ мякана хасава ӈацекы соявы. Ямб ӈэсыʼ терˮ яляʼ ямбанʼ ӈацекымʼ манэˮмандоʼ еˮэмня етриʼ турмыˮ: ханяӈыдоʼ нюмдамда миˮманʼ харвавыˮ, ханяӈыдоʼ хибямʼ пыдавамда таславанʼ харвавыˮ,
ӈани ханяӈэхэваˮ тэри турмыˮ. Пыдкоцяда тарцьˮ ямбахана ярмы, тахавы, хонёвы.
Ӈаркамбойˮ ненэцяˮ Иванӈэ нюмдевэдоʼ. Таддикахавахад ялэ поӈэ мэць вадёда пэвыˮ. Сяˮня ӈамгэхэна начальной школамʼ ёльцевы. Ӈарка ненэцяӈэ хэвы. Саць саӈговота сайнорма серкана ямда ӈэдабавы.
Иван Антонович падтаӈгова, паднава серо саць харвобтавыда. Нерде падыбавыда едэй илаʼ саирʼ нямна ӈэдаˮ ӈэвыˮ. Таремʼ мэнаханда илаʼ лаханакодревʼ илека ӈэвамʼ тасла. Пыда тикаринда ӈодˮ невхы намДавы ярабцада, сюдбабцада, лаханакуда тензибтемба пя, паднаваʼ мальӈгана нядˮмаӈэ мэсана ӈэвамдоʼ ӈулиˮ сававна тасламба пяда. Тадхава пыда харта индя ӈутʼ сюдбабцараха илеˮми тасламба пя. Таремʼ падвыта нюбедоʼ тарцяˮ:
«Хэдˮ Нардалёко», «Тюлисеʼ сё», «Тусавэй сюдбяко».
И. А. Юганпеликʼ падвы хусувэй классахана тохоламбидоʼ, ярабц, сюдбабц нядˮмяць падвыда ӈаркамбой классахаˮна тохоламбинаˮ.
<--102-106 миссинг-->

<p>
Л. П. Неняӈг 1931 похона Таймырʼ няӈы выӈгана соявы.
Нисяда халямʼ хадабада ненэцьʼ ӈэвы, выʼ янʼ Советˮ ӈадивоˮмахад Прокопий Андреевич Неняӈг выӈгы Советʼ манзаранаӈэ
таралмыˮ.
Мятоʼ терˮ ӈокаˮ ӈэвыˮ, хибяхартадоʼ манзаясиˮ нивы мэсетуˮ:
нисямдоʼ нядабавыˮ, факторийʼ пяд пэртя небяндоʼ няʼ поёрцетавыˮ. Тоходава сермʼ ӈаниˮ сававна минревадоʼ.
Л. П. Неняӈг школанʼ тэвванда нерня мале сэдора тоховы,
лаханаку, ярабц мэць теневавы. Хуркари сянакубцхаˮна няхаˮтата вацетвы. Каникулаˮ ёльцьӈгана сямянхат харвобтанада
серта мякананда, тэхэˮна мэва ӈэсеты. Пыда тедаʼ лахана выӈгана мэвамʼ саць харвобтада.
Л. П. Неняӈгʼ хусувэй тяхасовна, индя яданʼ пэрмы серта
иланда ямбанʼ саць ӈарка нядˮмаӈэ маˮмэда, паднавахананда
саць ӈарка таромʼ нянда хаˮмолавыˮ. Пыда падвыта нямна тасламба пябˮ тикы ненэся таремʼ хаˮморӈа. Паднаваʼ мальӈгана
нивы манэˮмы серʼ падыбанана вуни ӈаˮ. Ненэциеˮ иламʼ сававна
теневавахананда тарця очеркмʼ падвы: «Ӈока нюˮ небя». Тикы
пилиˮ нерде падвэда, тамальӈгана пыда тамна тиканда очерк
ӈэвахартахаданда ехэравы, нита таремʼ нюмдеваʼ серʼ падвэнда
очеркмʼ нюбеˮмамʼ таславы. Падвэмда нида ӈулиˮ савуˮмэдоʼ.
Тарця вади намдахава пыда ӈодˮ мамы: Падна пирˮмандарахаванёˮ? » Ти, тикыʼ пуд ненэй ненэциеˮ нита нямна падна
пэˮмада ӈэдараха.
Хусувэй падвэхэнанда выʼ яхананда иленя нита сероˮ нямна
падна.
Таймырˮ <br>- Ензяʼ явʼ няна ӈэда я, таняна ӈобтаремʼ ненэцяˮ иле, тавысˮ,
мандоˮ, туӈгосˮ, тамна ӈани тэнз мэтаˮ хибяˮ ӈодˮ илеˮ. Поёрць <br>- туʼ пи пэрма.

Ӈудо толабидмʼ.
Мань тедаʼ посёлкани ӈарка ялаваʼ мюмня ядадмʼ. Невхы
теневавыни нюдяко балок-хардаˮни тикы ялаваʼ хэвхана ӈобкартадоʼ яӈгу. Тамальӈгы хардаку мань ӈадьбаˮни сававна тенейн: маняˮ ӈацекэӈэ «тимуровцаӈэ» тараванаˮ мальӈгана хусувэй мятʼ манзаядаваˮ пюрць тюӈгасетываˮ. Пэртинаˮ манзаинаˮ
хуркариˮ ӈэсетыˮ. Пи маторпасетываˮ, пинаˮ пэцетынаˮ, ӈонасетынаˮ. Сехэрыʼ мюй сыри хэвняʼ наволпасетываˮ. Ӈарка Ензяʼ
ямганаˮ нерманзь ханцетываˮ. Ханяӈэхэна нисянадоʼ сайнолвахана мэна ӈацекы небянатоʼ манзараванʼ пэрцетынаˮ.
Тедаʼ тикы хардакуˮнаˮ ӈэˮма янʼ ӈарка хард сертавыˮ. Хурка ӈэбта ӈодˮ пооёлканаˮ терˮ маняˮ невхы серонаˮ тамна тенейдоʼ. Посёлканаˮ ӈарка сехэрыʼ няби малда школахаданаˮ пере.
Тиканда школанаˮ хэвхана сярда хан ӈока ӈэсеты: ханяӈэр нюмда манэˮманзь товы ӈэӈгу, ханяӈыдоʼ совхозной серодоʼ таславанзь товыˮ ӈэӈгуˮ, ӈаврадамдоʼ хосаянаˮ ӈэӈгуˮма.
Сыра ёльцьӈгана хардаˮнаˮ поӈгыˮ сэрˮӈэ ябересетыˮ, ӈарка сехэрэриваˮ паридесеты. Ханя тарця ӈаˮ <br>- ӈобкад танпада нивʼ ӈаˮ. Яляʼ ямбанʼ сяӈок ненэцьʼ тикавна хэсетдакы: ӈацекыˮ сюрберӈаˮма, ӈэдалёдид мюмнянда няваталаӈгурӈаˮма, сехэрыʼ ядхана лабка-лавка, клуб, совхозʼ контора ӈаˮма. Ти, сехэрэваˮ ӈадьбянда салмуй, талбэй, париде.
Нараʼ няна ӈацекыˮ школамдоʼ малеˮмахадандоʼ тикы ӈарка
сехэрыʼ мюмня совхозʼ конторанʼ тидˮ ядсетыˮ. Пыдоʼ таʼ тыбэртяӈэ, халямʼ хадабадаӈэ, тён вадабадаӈэ, дояркаӈэ пыхыдадоʼ
падсетыдоʼ.
Яʼ ӈавнанда маняˮ сайнормы нинаˮ тюку яхана ядабтамбиваць. Яваˮ саювхат ӈэдабавы ниˮнаˮ нюбедоʼ тиˮ: Яков Пальчин, Николай Ядне, Иван Теткин. Тедаʼ тикы яхана Таймырнаˮ комсомолецˮ еˮэмня сертавы памятник ӈа. Советской иламʼ сертаба саць тараˮмамдоʼ вадета памятник.
Мань тедаʼ хардˮ помна ядэрмани серʼ неãвхы ӈацекы ӈэˮмани нямна ими ядэрӈа. Тикыʼ хавна яни терˮ ниˮни едэйвана
ӈадимдевы серо манэˮманʼ харвадм :..
Тадхава нерни няд ӈобˮ ненэцьʼ яда. Пыда техэт товы ӈэванзерʼ ӈа. Тикы нями хойʼ някуʼ сиˮми тэврабцу <br>- мань нябимдей яляʼ хандами хось яˮмадмʼ, хибяхарт таняд тованʼ ни харваˮ.
Выʼ тер няни паныда ёльце мэсыдоць сэдвыˮ ӈэвыˮ. Нянанда
ядембадакы <br>- суи савамда екавэда. Сита ембапада няда ёльце
мелˮ не ӈэванзерʼ ӈэвы;<br>- нянда сырць ими таремʼ ядэрӈась.
Хэваркахани тэвванда серʼ тумдав <br>- тиками Немаси Тэсьда
ӈэвы. Пыда ханениˮ бригадирˮӈэ тара. Немаси сюнэми ӈэˮ нивʼ пыда мань вадами нидя мадаӈгуˮ, сиˮми мяканда тэвраӈгу. Тикы нями тымʼ харе ӈодˮ теневава. Пыда еˮэмнянда сертавы сёʼ вадида тарцяˮ:
Тэсьданд нюʼ ӈэдалёбˮнанда
Санда ниʼ мэтида ета едеворӈаˮ.
Ӈэдалёбˮнанда сидита няна
Тумдувдавэйʼ яˮ саляˮ хаюрӈаˮ.
Тэсьдамʼ ӈэдалё няпˮнанд ёховаʼ няювʼ нин пинаӈгуˮ: Мэтида
тыда мэць сава тыˮ, харта янемдавыда, ервандоʼ няʼ ӈобˮ имʼ
мэˮӈаˮ.
Хахая тэвванда серʼ Немаси сиˮми тумда, няхаˮниʼ маймба,
ванерябтё сырӈаниʼ. Мунзьвоӈгадани сяхаʼ товамда, хананда
ханяна сярвамʼ хонрадмʼ. Нянанда танаванʼ харвавами намдахава нями ӈулиˮ понʼ мунзи... Ханя тарця ӈаˮ <br>- иʼ ӈутʼ таславанда серˮ ӈока нивʼ ӈаˮ: сиˮми пуняʼ тась ненэцяˮ, тыˮ нимʼ
тараˮ, вата тэдоʼ вуни таняˮ. Тикы серкат мань теневˮ нидамʼ.
Хурка мунзявамда-тасалковамда малеˮмахаданда вахалйˮ:
<br>- Ӈэя! Панэдар пюрˮ! Мань понʼ нидамʼ нуӈгуˮ, серони малеӈгудмʼ <br>- ӈэдалаӈгуниʼ. Ханни хэвхана сиˮми ӈатеˮ... Нарэй хаерˮ яляхана вымна ӈэдалыниʼ. Ӈамгэхэрт сыӈго
яӈгу, хахаˮнани мерцяриʼ выврёˮ соˮ. Я ӈарханда сэрˮӈэ туˮлена,
ӈамгэхэрт париденяко ни ӈадюˮ. Тарця яляхана ӈэдалёбˮ ихиня
ханяʼ сава.
Ензяʼ явмʼ мадаˮмахаданиʼ харэӈгˮ тебаниʼ. Нултамиʼ. Немаси
харэӈоˮ помна Ӈарка Хэта яханда сэрʼ матолавад пюла. Ӈарка
Хэта яхамʼ ӈаниʼ хаемиʼ. Тыниʼ ӈахат ӈыхындоʼ нявотыˮ, сыриˮ
саˮмоладˮ ӈэвˮниʼ нимня выберць ханˮӈаˮ. Ханяӈэхэна хоркыˮхабэвкоˮ латарць тыˮниʼ нерад тисетыдˮ. 
Хойʼ няӈы сехэрэнʼ пилиˮ хаˮмыниʼ.
<br>- Ӈавна тюку яхана нисяни няʼ ханесетыниʼ,<br>- Немаси ма.
Идюрцяˮ пэханабцяʼ латˮ ӈэсетыˮ. Нохор-нохо ӈэсава...
Немасиʼ небя ӈамгэхэрт манзаямʼ нивы ямˮ: халямʼ хадабадаӈэ таравы, нохомʼ хада ӈаниʼ пирˮмэда. Комсомолка депутат
ӈэвы. Небяеда сайнормаʼ мальӈгы манзараˮмида, илеˮмида нюхунда харта вадеˮмыда. Апане Петровнаʼ няхарˮ некада-някада
ӈэвы. Пыдоʼ сиддоʼ сайнолванʼ нивыˮ ханабюˮ <br>- халямʼ хадабава
саць ӈарка тарана серць. Пыдоʼ ӈани нитоʼ няʼ Москванʼ письмомʼ
падвыˮ <br>- сайнорти нядабаванʼ харвавамдоʼ падыбавыˮ. Тикыʼ
пуд сидцоʼ сайнолванʼ ӈэдаравыˮ. Еˮэйдандоʼ яханандоʼ хусувэй
манзаяʼ тэнзмʼ пэртяӈэ неˮ, вэсакоˮ, пухуцяˮ, ӈацекыˮ хаёвыˮ.
Небяенда тамальӈгы няˮмавы медальˮ тедаʼ окружной музейхана ӈаˮ. Небянда ӈобкарт няда пуняʼ нивы туˮ... Молдавияʼ
няна братской пэмбакана-могилахана сюрдархаˮ.
Тюку сехэрыʼ мюмня ӈэдалёрць Немасимʼ нисяда тохолавэда.
Нисяда нюнда сава серкˮ саць маймба пэрмы. Нюнда сяцавэй
сита пыдава ихинянда ӈобтаремʼ саць сава ӈэвы.
Нисянда нянда мэˮмы сёё Немаск тедаʼ лахана тенейда, ӈани хибяˮ ӈодˮ мэць пэръядоʼ:
Харˮни яханани пядремʼ нудмʼ,
Мэёвна нудмʼ <br>- ехэй-ха!
Сидя тюсипойʼ нидмʼ нусетуˮ,
Ӈудини мэтини <br>- ехэй-ха!
Хойʼ тэва ёрямʼ мань ханоӈав,
Мань ханедами <br>- ехэй-ха!
Ӈэдалёбˮнани тиртяʼ тоˮолхадмʼ,
Яни ханавэйˮ пуни вэтаӈгаˮ <br>- ехэй-ха!
Мань яни терˮ сиˮми теневаˮ,
Сиˮми манэпатоʼ ванебтёсетыˮ <br>- ехэй-ха!
Таремʼ мимбаˮнани Тасьдиˮниʼ яхамʼ, Ӈарка Сэрˮ Яхамʼ ӈаниʼ
хаейниʼ. Хибяхава няниʼ ӈэдалёвамʼ иртени.
<br>- Тюкоховар малторць ядэрмы Сата Яднеʼ ӈэдалёва ӈэдараха,<br>- нями таремʼ ма. Сатар ёльце выднана ненэцьʼ. Пыда
сяхахартʼ бригадирта мамамʼ ӈатена ни ӈаˮ <br>- серта тарана ӈамгэмʼ харта пяӈгуда.
Немаси харта мята тер вадеˮла. Няхарˮ нюдя ӈэвы.
<br>- Нюдя хасава нюми сиˮми пыда. Мякани тэвˮмахадани
пуна манэтыдава. Пыдоʼ ӈудакоцидоʼ няни вэнпа ӈопой вададоʼ
ӈэӈгу: «Ӈаця, ӈацяваˮ товы!»
Таремʼ миндяханиʼ ӈамгэхава халманана сехарэнʼ тэвыниʼ.
Хибяхава ӈэдалё выдаравы ӈэдараха...
<br>- Тюкоховар Пудананд ӈэдалёва ӈэдараха...
Немаси тикахавахад нензаминдямда лабидеда, мэтиˮниʼ пиʼ
талмамʼ лядпа тобаридоʼ мярыˮ.
Таремʼ миндяхани тыни лэракабтʼ нямдодоʼ маситоʼ ямбадʼ
серʼ ненземданаʼ тоˮолхыдоʼ, таминдоʼ газопроводʼ трубаʼ ӈыламна
ӈуя нялӈаˮ. Ини ӈылʼ маивˮ:
<br>- Тахэртанаˮ едэй ӈадимы серо хамэдамба пявыдунюˮ.
Немаси пэдёмда ӈахат нэкалӈада:
<br>- Тикар тыˮнаˮ няʼ нянанаˮ саць саӈговотаʼ ӈамгэва... Ханединаˮ ӈахаˮ питаръядава, нядасавэй ёˮнаˮ нимня миӈава...
Тэниʼ иняʼ няӈы хэвхана едэй ӈадимы хардʼ тута яляˮ хаерё
хаиˮ, ялямдоʼ ирыʼ ялядаревʼ сехэраниʼ ялэмдаˮӈэ понʼ мэˮӈаминзь.
Сыӈго яӈгу <br>- ханяхартахана ӈамгэхэрт муʼ ни суˮ. Матолава <br>- яхамʼ
няби хэвханда мадаба мэˮмаʼ тоˮлаха я, ӈэдалё яхаʼ сэртʼ сававна хаˮма пиртыˮ.
Идрорця <br>- халяʼ нюмʼ. Пядремʼ нудмʼ <br>- пяʼ тотревʼ харта яхананда мэёвна
ну <br>- иламʼ нерняʼ сававна, тараванда серʼ минреда. Сидя тюсипойˮ индмʼ нусетуˮ <br>- лэсё ненэцьʼ ни ӈаˮ, харбё, ӈамгэхэрт манзаямʼ ни пилюсˮ, ни таюсˮ.
Саӈговота ӈамгэва <br>- саӈговота, мэсыцяда серˮӈэ толы. Ӈудʼ паӈг <br>- илаʼ нерденя мал.

<br>1. Рассказ ӈамгэ таремʼ нюмдевы? Паднана ханзерˮ ӈэда ӈудо толаби?
2. Вадетида ӈудода нерденяхадандоʼ вадеˮяда. Хусувэй ӈудʼ харанда хурка
ӈэвамʼ таслараˮ, илаӈгана тародоʼ вадеˮӈадаˮ.
З. Нерденя ӈукаˮна вадетида ненэциеда хибяˮ? Тикы ненэцяˮ ӈудотоʼ нямна илаʼ няювʼ хурка таромʼ хаˮавравыˮ? Тюку илаӈгана сертавыдоʼ серодоʼ
тараˮ?
4. Немаси Тэсьдаʼ ӈута паӈг ханяӈы ӈукат ӈа? Ӈамгэ таремʼ тасламбираˮ?
Серота серʼ вадеˮӈараˮ.
5. Немасиʼ ӈудо нёдаванда ненэцие хэтадаˮ. Ӈамгэ ӈута нёдавандаӈэ тасламбидаˮ?
б. Тамна хурка ӈудо паднана нянаˮ манэˮлабта? Ханяӈыдоʼ нёдаваʼ пирˮ?
Ӈамгэ таремʼ тасламбираˮ?
7. Хурка ехэрана ӈуˮ вындʼ ӈадимы? Тикы ӈуˮ нёданана? Ӈамгэ савя таромʼ, вэвамʼ хаˮаврамби?
<p>
Леонид Васильевич
ЛАПЦУЙ
<p>
Л. В. Лапцуйʼ сояˮмада пода, нюдя ӈацекы ӈэˮмида саць саӈговотаˮ поць. Тамальӈгана тамна ханяӈы ненэцяˮ выʼ яхана Советской иламʼ ханзерˮ серта таравамʼ сабе нивэдоʼ хамэдамбюˮ.
Невхы тэтиˮ, кулакˮ ты колхозˮ тэӈэ яӈгарембавандоʼ мальӈгана
сермʼ техэ яханда нись хамэдамбюˮ маӈгбавы нитоʼ хартоʼ ныхыхынандоʼ тэтахаˮна недвата ховы тэкоци ӈобтаремʼ колхозˮ тэӈэ падыбавыдоʼ. Тиканда тарця ненэциекоиˮ сиддоʼ ехэранаˮ няхаˮнато, иландоʼ техэ хари ехэранахаˮна ӈаниʼ кулакаӈэ толёвыˮ. Тарця серˮ Ӈэрмʼ нярина ниць ӈадиберˮ, ӈарка янаˮ тиӈгэвна ӈэда серць. Ӈани тэнзˮ ниˮнаˮ, хартоʼ ныхыхынандоʼ ховытоʼ еˮэмня ӈобтаремʼ кулакаӈэ пэръядонзь, ибˮ ӈодˮ «середняк»
нюбеˮӈаць.
Ӈавна Саля явʼ тяхад няхарˮ некас Лапцуй Ямаланʼ тэввыдˮ.
Няхарˮ некас Тёркы, Ӈаля, Варци маӈгбадаˮ ненэцяˮ ӈэвыˮ, тэта
ненэциеˮ тыбэртяӈэ таралмыдˮ. Варци тамальӈгана несьда ябтако
хасава ӈэвы. Пыда Ябтикахат немʼ мэванда ӈэсондʼ Няӈоте Махако-Ванойтаʼ хабиӈэ таравы. Таремʼ сян поʼ ямбанʼ мянзара
тэкоцядамда ховы, нютя небямʼ нянда тэвравы, хартиʼ мядмʼ палˮмэхэʼ. Таремʼ иленахандиʼ Ӈэрм яʼ няна Советской илаʼ ӈадимамʼ вадеˮлавыˮ, няхарˮ хасава нюдиʼ ялэ нертемба вадёдавыˮ.
Варци нисядоʼ нохомʼ, халямʼ хадабавы, тиканда тэкоцидоʼ ӈобʼ ӈокамдавыˮ. Ӈарка хасава нюмда, Вэсакомʼ нюбеˮтямда, нисяда илаʼ серкˮ нюдя ӈэдаханда тохоламба пявэда: Вэсако халямʼ хадаба, хане, ӈэдалё мале сававна тоховы.
Тадхава Ямалʼ няна тэти, кулак Советской илаʼ няювʼ нятлабтамба нимʼ пяˮ. Тикаˮяˮ таремʼ вуниˮ харваˮ, тадхава Советахат манзаранаˮ тыдоʼ ныхыриʼ колхозˮ тэӈэ <br>- ӈока ненэциеˮ тэӈэ марпа пявыдоʼ, сиддоʼ ӈаниʼ колхозхаˮна манзара табэдаˮ.
Кулакˮ тахамана ӈахат хартоʼ тэдамдоʼ недвата ховы ненацие ӈобтаремʼ тэтаӈэ пэрць тэсиˮ хаевыдоʼ. Тарця хара сертʼ Варци ӈодˮ еремы. Пыда пунанда мята тер пэртяӈэ ӈарка хасава нюда таралмыˮ. Вэсако рыбкоопʼ пэндъи ядаланаӈэ школанʼ хэванда
ӈэсондʼ таравы. ˮ
Тохолко (тоходана) нята няхаˮтата ӈарка ӈэвы, тохоламбадидоʼ пыда нянанда ёльце илекаʼ тоˮлахаˮ ӈэвыˮ. Ӈадьбянда ӈодˮ, илаʼ хари нюдя ӈэдаханда таславы ӈэванда ӈодˮ нид Вэсако-Лёня ёльце сававна тоходанвы. Тиканда хусувэй падарʼ харамʼ ӈобтаремʼ сававна хамэдаванʼ харвавы, тикыда илаʼ хариˮ няювʼ ӈобʼ тараламбвыда, книгахаˮната падыбавыда, илаӈгананда мэˮмыда.
Л. В. Лапцуйʼ ӈокханда падвэда няхарˮ юкад ватаˮ<br>- книгаˮ, ханяӈытоʼ нюбедоʼ тарцяˮ: «На Севере утро», «Олений бег», «Где звёзды не гаснут», «На оленьих тропах», «В краю оленьих троп», «Тёр».
Ямал янаˮ паднана хусувэй падвэхэнанда ӈарка Советской яваˮ, партияваˮ, Ямал ямда, манзарани, тыбэрти, янаˮ терˮ ӈобˮ ныхыхына манзаравамʼ, сава нятвамдоʼ, яʼ сярʼ ниня сава нятва серʼ танявамʼ хынтамби.
Л. В. Лапцуйʼ ӈани ӈопой ярабцадревʼ падвэмда, невхы ненэциеˮ сава иламʼ тэвада илеˮмяндоʼ нямна ӈэда поэмамʼ тохоламбаӈгудаˮ, сероˮ хариˮ ханзерˮ таремʼ хаˮмороˮмамʼ хартаˮ ихиндаˮ, ӈани толавыдаˮ нядˮмяць тасламбаӈгудаˮ. Тикы падвэнда
нюмда «Тохосоˮ ири».
Хабиӈэ таравы <br>- тэтиˮ манзаранаӈэ таравы. Хартнʼ мядмʼ палˮмэхэʼ хартиʼ мятамдиʼ оертавэхэʼ. Тараламбаныда <br>- илаӈгананда ӈобʼ нядˮмаӈэ мэˮмыда. Яʼ сярʼ ниня <br>- яʼ ӈарданʼ.

Тохосоˮ ири.
ёмзяли тэса.
Пани Тохосемʼ тэри нюбеˮӈадмʼ.
Мэтаʼ ханʼ ниня ӈэмʼ садоˮла
Мань ӈамдёӈадмʼ, харˮни ини серʼ
Хыносумбаӈадмʼ, ӈахатаˮни серми.
Ӈадядаˮ яˮамна сысумбюрӈадмʼ,
Ирими ядэрӈа, ӈуˮми харимбидмʼ.
Яля пирмы, нумда ӈулиˮ сава,
Хаерадʼ няʼ яˮ парцьнеˮ.
Сыраʼ сэвхаваˮ тари ялкадарӈаˮ.
Ӈэхыʼ сэвˮни ӈадивоˮмахаваʼ
Ӈарка Ларˮ яхаʼ, пэдарата яхаʼ,
Яхаʼ малхаˮна маняˮ илеӈаваˮ.
ёндалава яваˮ сёнзя лата я...
Мяˮни сидиˮ няʼ няхарˮ юˮ Тохоˮни
Няхарˮ юˮ мятоʼ <br>- сиˮми вадавэˮни.
Тэхэваваˮ тэваˮ, няхарˮ юрˮ тэваˮ,
Няхарˮ юˮ Тохоˮми ӈэриʼ пэръядоʼ.
Маӈгабадаӈэ пэдараʼ поӈгана,

Выʼ лабтаʼ ниня, вэӈго ярихина
Ӈэвадяромба илевари серˮ.
Хыйваˮ яхана ненэцяӈгавада
Пилиˮ харта яӈгу. Сеˮнасиˮ илеваˮ.
Тэсавэйˮ хибяˮ поʼ есяринʼ тэри тосетыˮ,
Илензянаˮ янаˮ нядакоховада
Есиˮ харахаˮна едебяʼ тоˮлаха.<p>

Неднедэта.
Тарцьˮ ямбахана Тохоˮни нисяни
Няби ваˮавхана маниʼ илеӈаниʼ.
Мань пухуцями <br>- Неднедэта,
Марцьте не, мэбете не.
Таремʼ сырпаˮни, хараʼ яӈгацянда
Неʼ ханкомда яӈгапюлвы.
Харпэдёда сята сыраʼ сярʼ ниймʼ
Тедаʼ ӈадимдана ялэмдатревʼ
Нярмолабтамбида, тюˮуй сюрнямʼ
Янʼ хаˮмола, сядоте не.
Есяˮ сыдорода яляʼ инярахаˮ.
Ванебтёбˮнанда тивакʼ вакцямʼ
Сякалпадара, яляʼ сэвраха.
Вар мадавэмда сидяʼ хунˮмана,
Лэсьдамˮната юльцьлебтевэда,
Санэрота нимʼ, латдада тервамʼ,
Ной масьретамʼ сярхаявэда.
Нанакомиʼ нюми <br>- Хуромэйтана
Небянда хэвувна, ханоˮ пыиˮмана,
Ӈавка тэˮэмнаˮ яркололвыˮ.<p>


Няхарʼ юдʼ терˮ нямдоʼ ӈамдалмыˮ.<p>

Няхарˮ юˮ Тохоˮни хавы яляхаˮна
Тарцяндоʼ яӈго, сидя хэвхани
ёмзяʼ сыраʼ ниʼ лабцдариӈадоʼ.
Хурка мань ӈодˮ, мунзьвоӈгадани
Мадмʼ, таремʼ мадмʼ:
<br>- Няхарˮ юˮ Тохоˮми,
Хэтувндаʼ танябˮ, вадитаˮ танябˮ
Вадидаˮ мэˮядаˮ, няни мэˮядаˮ!
Няхарˮ юˮ Тохоˮми мунмʼ ниˮ сояˮ.
Тикахавахана мадмʼ, таремʼ мадмʼ:
<br>- Тебтаʼ ялэмбата тыˮнаˮ ӈарка хадомʼ
Тяханда нямна малтариӈав Ӈэсоˮмаваˮ хубта, хадоваˮ ӈарма,
Тэхэˮната еня няраˮ таняись,
Яламдадʼ ӈэвамʼ пыда пуноˮись.
Мэˮмандини тыни <br>- самляӈг сэрˮ,
Тыни вэдӈациˮ, хэхэдацяˮнёˮ.
Таремʼ мэнаханаˮ яля туймыˮ
Пыриʼ санринʼ, нумда пэвсюмэ:
Няхарˮ юˮ мяˮмаˮ тиреˮ няювʼ
Ико вэнпадаˮ ябтуˮ тоˮолхакоˮ.
Мядˮ тумливыˮ, якакохобидоʼ
Пулё тирӈэ япаӈганарахаˮ.
Сиӈгэ ханʼ нид хаˮамвани серʼ
Няхарˮ юˮ Тохоˮ тюˮуʼ партамъядˮ.
Мятʼ ядбаˮни паромбэй сырамʼ,
Ӈармʼ ядвымʼ, тоёлабтавымʼ
Пулыˮ ӈэсонд хамзядалаýӈав.
<p>
Едʼ пинванʼ.
Нерˮтяхакуна тарцяни яӈго
Неднедэтаʼ ямб паӈгалярта,
Ӈэбтʼ есиˮмана сянакулвэвˮ.
Неднедэта ӈэбтамʼ варде,
Вабˮнанда ӈодˮ, не маˮнивʼ:
<br>- Мэˮманданд вадаʼ, вадаʼ танябата
Ӈахакуд ӈодˮ, тяхакуд мэт!
Мань таремʼ манзь, ини ядэроˮми,
Ӈэдалёрма серо малʼ вадеˮян.
Няби хэвхад нися Тохосе
Мунмʼ соявонда, таремʼ маˮ нивʼ:
<br>- Ӈэдалёркава ханян ханьˮ,
Маняˮ хый яваˮ, хасенана ямʼ
Нён манзабтари, нён яебтариˮ?
Сяниˮ сероˮ нимня Вавлёʼ валеркˮ
Ниинась харваˮ, хэрабтамбаид...
<p>
Самляӈг вэлк.
Тебтаʼ нярина, ялэмдата нумгэʼ,
Нумгэʼ ӈадимлись, еня Тохолянаˮ
Няда яӈгацянда пехэдаванода.
Пинʼ тарпаявˮ. Таремʼ сырӈадмʼНяхарˮ юˮ Тохоˮ няхарˮ юрˮ тэмдоʼ
Ханоʼ пыиˮмана сюрлабтавэдоʼ.
Самляӈг вэлк нёрсаркаˮ тыˮ,
Нензаминдя вэлк, сэв тумбэ хабт.
Нита ӈэвахана ваць нэкалпида.
Няхарˮ юˮ Тохоˮ ярколанахандоʼ
Самляӈг вэлкмʼ вэдлабтавыˮ.
Марʼ хоба тынзямʼ, есь тасо^тами
Таляʼ нэкалӈав, саноˮпюлӈав.
Нензаминдя вэлк хаво нямзялевэ,
Пыита сивня ӈадиберта хал
Ялэмдадʼ едʼ туʼ лэёраха,
-116
Марʼ хоба тынзямʼ мерцяʼ ӈабтʼ ниʼ
Мирелебтеӈав, выбелабтаӈав.
Пиняʼ мимбаˮнанда сян янда мунмʼ,
Нувʼ сармиката муно толавонда.
Нензаминдя вэлкʼ сидя тумбэ сэв
Ӈобʼ мяраʼ тяхаʼ сэврида нялӈаˮ.
Парондэйˮ тяхаʼ няхарʼ тарамъявˮ Няхарˮ ӈарка сохомʼ мань ӈонавэдмʼ.
Ӈареˮ таʼ пясь сэв тумбэ хабт
Тынзяʼ малхана харта ядриӈа,
Тет пелеяда хэврихинанда
Нида нётриӈаˮ, хартоʼ нётриӈаˮ.
Пуданý пясикмʼ тебдембабаˮни
Ходами нисями мякы мякад
Пута ӈадимя, вабˮнанда ма:
<br>- Ӈареˮ ӈахакаваʼ ниинась ханьˮ!
Манн тарцяхана мунмʼ нидмʼ сояˮ.
Нензаминдя вэлкмʼ няби сянʼ `лэнʼ
Сиˮив тибя тюрʼ хаˮаврариӈав,
Тет пелеямда сотоˮ ниʼ мойда.
Нензаминдя вэлкʼ яляʼ ямбахана
Пирбянда ниня ӈэварида яры.
Паӈграха сотэмʼ нярхалаӈадмʼ,
Сотэʼ ядвана ӈобʼ ӈэдалыдмʼ,
Самляӈг дрˮни сырариˮ пыдабтыˮ:
Темдʼ вадетадоʼ ӈарка Пюрˮ яхаʼ,
Яхаʼ лаӈгʼ ниʼ нултариӈав.
Хубтˮ сярлэми пикцяни хадаʼ
Тоебтамбаӈав, ирими ядэрӈа.
Нензаминдя хабт ӈобˮ ядыкад
Хыӈгаˮявана няхарʼ пыядыˮ,
Пыда мандараха, таремʼ мандараха:
<br>- Хасенаˮмахад манзарана янʼ
Харт миӈананёˮ! Хуна мальӈгана
Маяндорпˮнанд, пыядаˮмаеми
Тензебтебат ир ядэрцакэ!
Тикыʼ тарця ӈэсь мань ӈаниʼ мадмʼ:
<br>- Нерэ сэв тумбэ, ӈамгэ вэва серˮ
Нинда манэсарта. Таӈгун янʼ,
Хубта яʼ пондʼ ӈэдалёˮмахад
Пыяданд серʼ нёхорцявˮ салˮ.
Вавлё Неняӈг.
Варэ вэлк сэрˮми, тэми васлыˮ.
Тэни саӈоʼ серʼ сыларивэвˮ Нерˮ ӈавнани хумна сырмэдмʼ,
Лабта выʼ ерня няхарˮ юˮ мяˮ.
Тедаʼ салпаˮнани; хуна мальӈгана
Яʼ письӈэ тараӈгодакэдмʼ?
Самляӈг сэрмʼ техэ мядоʼ няʼ
Харехаяян, тидˮ ӈэдалыдмʼ.
Еркы мядʼ синдʼ, сохорахаʼ синдʼ,
Ӈэсыʼ ервотамдоʼ нямдоʼ ӈамдалмыˮ.
Ӈэбˮнанда ӈодˮ; я сохораха,
Техэ нумда яд етя едеворӈа.
Ими тосалӈада,<br>- темдʼ вадетадоʼ,
Сиˮив яʼ пилюта Вавлё Неняӈг,
Неняӈгˮ мабета ӈэвандарханёˮ?
Вавлё Неняӈг сидя ӈарка тюмда
Ӈобтʼ пейде, манзь ханаӈада:
-Саваˮ лахарюнаˮ, вэваˮ лахарюнаˮ
Мякана мэканаˮ, мядʼ юдеркана.
Вавлё Неняӈг синдя няювʼ,
Ваˮавмʼ таӈгумдамби пыда хэвханда.
Ӈамдавани серʼ ваˮав лёдвонда.
<p>
Лахарёˮ.<p>
Пиннамʼ ӈате, едваˮ ӈате
Вадеˮманда ӈока, хуримна,
Танямна лаханакурӈаваˮ.
Вавлё Неняӈг лаханабˮнанда
Индя ядэрабцу ӈэʼ таныˮтаремʼ
Тидхалембида <br>- ваӈусаркавы.
Лаханабˮнанда вадаˮ нензаˮ ӈавэˮ.
Няхарˮ юˮ Неняӈг сиˮивмʼ хуниӈотамʼ
Ӈуˮ паханзавэˮ мядмʼ сабаӈадоʼ.
Лахарюˮнаˮ ерня Вавлёваˮ ма:
<br>- Панив Тохом, сёнзянд хаюта
Хэтувнда таня, вадами таня.
Мань тикахана тари таремʼ мадмʼ:
<br>- Вавлё Неняӈг, тэри ӈабцата
Яʼ илеркана вада хэтыбада,
Пунсяда серʼ ӈадимаʼ нерцюʼ.
Вавлёми нями ӈаниʼ маˮ нивʼ:
<br>- Вадид ханˮмаˮ, лэˮамнаˮ ханˮмэˮ,
Ӈареˮ тедамбойʼ сававна инзелеˮ:
Няхарˮ юˮ Неняӈгʼ, няхарˮ юˮ Тохот
Мэтадоʼ яӈгунёˮ? Сава илеванʼ
Пыдъедоʼ ӈодˮ нивнямʼ харваˮ?
Ӈарка пэдарахаˮ, выʼ яхататоʼ
Тэсавэй хибяˮ ти турцетыˮ,
Тикы ӈэсыхыт, тэта хибяхат
Юрʼ мян ты лаӈгэˮпабˮнанаˮ
Хурка ӈэӈгобата, сава ӈэӈгобата?
Мань тикахана мадмʼ, таремʼ мадмʼ:
<br>- Хасенавы ямʼ нёхониʼ манзабтаˮ Яхавахаˮнатоʼ хурка мэбетадоʼ,
Тумдоʼ тюневанда хибяˮ нёяˮ таняˮ? .
Яʼ манзадабˮ <br>- вэя хамдомда,
Я ярта, я евумда.
Тадӈоˮ ӈэсь ӈоˮ, мань мяканани
Ходами Тохоˮми нисями таня,
Тэри савъилиˮ ваторахава
Ими таюта Ходаʼ маˮамдавэʼ.
<br>- Таремʼ мамбаˮнанд, хонраридава,
Вавлёми ма,<br>- тебтаʼ яляхана,
Яляʼ сава ерня сит ӈатеӈгуваˮ,
Пяванданаˮ янаˮ, янаˮ понда хубта!
Тарця вадахат ниркавэдмʼ тосаˮ!
Тикахавахад теха ханхани,
Самляӈг сэртʼ варилебтеӈав.
<p>
Ӈани иʼ ӈудмʼ хось выдара.
Ходами нисями манзь ханаӈада:
<br>- Ӈамгэ яˮамнат ядарӈан тидаˮ?
Понʼ яӈгоӈан, ӈамгэ юндаваˮ,
Сава вададаваˮ тэврариӈан?
Маньʼ тикахана ханядмʼ манˮ:
<br>- Сабе сава юн танаеми яӈгу.
Ӈуˮни салхана, техэ малхана
Вавлё Неняӈмʼ хоридадамзь.
Ӈарка хара сертʼ пыда табекурӈа.
Ходами нисями манзь ханаӈада:
<br>- Ненаˮ вэвананёˮ, хасенавы ямʼ,
Маняˮ илъеваˮ манзабтананёˮ!
Тедаˮяхаваʼ тованда нерцюʼ
Вавлёр няр нянда манэт,
Самляӈг сэл ӈаниʼ подеранˮ,
Мэта панэцид ханханд пэйˮ!
Тад нерняʼ нямд нялаӈгун...
ёмзялн тэса <br>- илʼ ӈулиˮ сава, и ӈамгэхэрт вэва сероˮ нямна ни ядэрˮ,
ӈэваʼ ниʼ лимбикаковна ёмзя сыраʼ сэвˮ хаˮмортаʼ тоˮлахаˮ. Ӈуˮми харимбидмʼ мэˮмы иланда, сертавыда серода ихинда хаˮморӈаˮ, тензебтембида. Яˮ парцьнеˮ яˮ ӈулиˮ сававна ӈадиˮ. Ларˮ яха <br>- Саляʼ явʼ, Обьʼ тарка <br>- Полуй. ёндалава яваˮ сёнзя лата я <br>- ӈобкад иле мэта ядоʼ, лата, ханедада, хуркари тарана
ӈамгэда ӈока я. Поʼ есяринʼ <br>- сыраʼ ёльцьлихина. Нядакоховада едебяʼ тоˮлаха <br>- нядада ёльце ӈока, ёрдада тора сыраʼ ёрраха. Тивакʼ вакацямʼ сякалпадараха <br>- нянда варˮ тэри ибциреˮ. Сидяʼ хунˮмана, лэсьдамˮната юльцьлебтевэда <br>- нимда ёльце сававна, мэсыдоць, мэёвна сярвэда. Нямдоʼ ӈамдалмыˮ <br>- ӈарктадоʼ няндоʼ хэванʼ ӈамдавыдˮ. ёмзяʼ сыраʼ виʼ лабцадариӈадоʼ едэйвана хаˮамвы сыраʼ ниʼ ӈамдыдˮ. Мунмʼ инˮ сояˮ <br>- ӈамгэхэрт вадамʼ ниˮ хэтˮ, мунзиˮ. Яля туймыˮ пыряʼ санринʼ-яляда пакалманзь пявэда, яʼ ниня
санорта пыряʼ икад хунрихина ӈа. Тюˮуʼ партамъядˮ <br>- паромбари тюˮуʼ санэйдˮ. Пулыˮ ӈэсондʼ хамзядалаӈав <br>- ядванда серˮ парондэй, мэё сыра саӈгомгаданда тэри хоркадарӈа, ӈэда пулыта ӈэсомана сыранʼ пакалцетыдˮ. Ямб
паӈгалярта <br>- ненэй неʼ невхы ямб ӈэбт. Ӈэбтʼ есиˮмана сянакулвэвˮ ненда
ӈэбтʼ еси няˮмарпа пявы, тикахананда ӈамгэхэвамʼ хэтванʼ харва, хонраванʼ
харва. Вавлёʼ валеркˮ <br>- Вавлёˮ сероць сертабада серкˮ. Самляӈг вэлк <br>- ёльце
сэрˮ тыˮ. Няда яӈгацянда пехэдаванода <br>- яӈгцяӈгана ханоˮ латˮ сыри, наронда яӈгапа пявонда. Нёрсаркаˮ тыˮ <br>- пилиˮ ӈобкана ядэртаˮ тыˮ. Мирелебтеӈада,
выбелабтаӈада <br>- сибицяковна мода, выварць хая. Сидя тумбэ сэв <br>- тумбэ
пэдревʼ ялкадарта сэвхаюда. Сэврида нялӈаˮ <br>- нямдота нернямна яркада.
Няхарʼ тарамъявˮ <br>- няхарʼ мэваʼ тархалманʼ харвась, ӈэта мэё тарат
хось яˮмась <br>- яркавэда мэбета тэда сита ӈаниʼ нюхулесеты. Няхарˮ ӈарка
сохомʼ мань ӈонавэдмʼ <br>- тартанда хованʼ харваˮма яхаˮната няхарˮ сюдбяко
сохораха сыриˮ мандало манэˮӈа. Нида нётриӈаˮ <br>- яркавы няндоʼ пумна ӈаниˮ
нида хартоʼ ядаˮ. Сотоʼ ниˮ мойда <br>- пыда сита тотревʼ нита содоʼ ӈобʼ выркэˮлыˮ.
Сырариˮ пыдабтыˮ <br>- ӈопой ныхымдоʼ мэць нявотыˮ, ӈэтоʼ ӈылад сыраˮ нерэндоʼ
тотревʼ пулаӈгаˮ. Хыӈгаˮявана няхарʼ пыядыˮ <br>- ӈаркаˮявана пыядарӈа. Нинда
манэсарта <br>- нянда хэхэя, хэвханда тэвхая манэсарта. Пыяданд серʼ нёхорцявˮ
салˮ <br>- пыядармахананд ӈамгэхэва вэва серʼ ӈадимамʼ «вадетакэн», таремʼ ӈодˮ
тюку яхад пуняʼ нидмʼ хантˮ. Ваӈусаркавы <br>- инда ӈуˮ ӈарка ӈэвы. Хуниˮ макодаʼ хэвхана ӈэдаˮ ӈуˮ, мядʼ мэюмдаˮмаӈэ, ӈарамдаˮмаӈэ таранаˮ ӈуˮ. Ӈуʼ
паханзавэʼ <br>- мяˮ ӈулиˮ панˮӈа. Хода <br>- Паниʼ нисянда нюмʼ. Сэвъилиˮ <br>- хумбанзиˮ-месориʼ.
<br>1. Тохосоˮ ири падвыˮ хурка тэнзӈэ вадеˮмаʼ пир? Ӈамгэ таремʼ тасламбираˮ?
2. Поэмаʼ нерняӈы ӈамгэ нувʼ хурка ӈэвамʼ вадеˮла? Тарця вадаʼ хараʼ «Ёмзяли тэса» хурка харида теневадаˮ? Вадеˮядаˮ.
-120З. Паниʼ хибида таняˮ, нида хурка ненэцяˮ? Сямянхат иламʼ тяханда нямна
теневанадоʼ хибя? Ӈамгэ таремʼ тасламбираˮ?
4. Паниʼ, Неднедэтаʼ хурка хибя ӈэвадиʼ вадеˮӈараˮ.
5. Ӈамгэ серʼ нямна Вавлёнда няʼ тасалкосахаʼ? Пани хаˮманза, ӈамгэ таремʼ
манза? Хибянда вади нядˮмяць таремʼ лаханаса?
б. Поэмахана хурка явнанда ӈэдаˮ, ехэрана вадиˮ хараˮ танявыˮ? Илаӈгана
саць тараваʼ серʼ ӈэда хурка вадиˮ хари намдадаˮ? Ханяӈыдоʼ пыдараˮ ӈобʼ
тенейдаˮ, илаӈганандаˮ мэць пэръядаˮ?
<p>
Няханда тэвыˮ.<p>
Тей тоˮмаʼ мюʼ, лабта выʼ ерʼ
Вавлё Неняӈмʼ ядабтариӈав.
Вавлёни няни нялида вэре:
<br>- Ӈамгэ янд едʼ тедаʼ нэкалпир?
Мань мяканани хаёвэхэвар яӈгодасянёˮ?
Мань таремʼ мадмʼ, ӈаниʼ таремʼ мадмʼ:
<br>- Тей яляхана хаёвэми яӈгу,
Сидя ӈарка ныхымʼ ӈобтʼ ӈомдаханиʼ,
Ходани нисяни табекуда тарцяˮ. ʼ
Вавлё Неняӈг мятʼ тэвыкана
Сидяʼ хэвʼ няʼ сидяриʼ тёрейˮ:
<br>- Ӈэсыʼ ӈацекыˮ, тебтаʼ ямдаӈгунаˮ!
Пинна едваˮ ӈатеварихинаˮ
Вавлё Неняӈгʼ лахарёри ӈамды:
<br>- Пани сава , няв, иӈудоˮмэн,
Тюку пявандамиʼ сехэрэниʼ мюд
Ниниʼ таяраӈгуˮ, ӈарка сава иламʼ
Маниʼ сертаба илерибˮнаниʼ,
Тамальӈгана мэта илкоми
Харта ханзота, илевархами,
Ниниʼ нядабавамʼ хамэдариӈгумиʼ.
<p>
Мюсева.<p>
Сиˮивхава мюʼ маняˮ мюсеӈаваˮ:
Хойʼ недармемʼ пилиˮ нёдалӈаваˮ.
Ӈэсоˮмахаданаˮ Вавлёни няʼ
Сиӈгэ ханоˮ ниня ӈобˮ ирсукоʼ
Маниʼ ӈамдёбаˮниʼ, лаханакобаˮни,
Вавлёми нями ненаˮ явнанда,
Илаʼ саирмана пыда пэрӈада.
Юдимдей мюнаˮ, мюʼ малхана
Саля. харданаˮ хэхэвˮ мядоʼ ӈэваˮ
Тиреˮ ӈэвадрем. пилиˮ ӈадимлиӈаˮ.
<p>
Ясавол то.<p>
Ӈэсоˮмахаданаˮ, ӈавормиˮнаˮ ерня
Няхарʼ юдʼ вэнˮ малʼ тёревондоʼ
Недармеʼ мюмня, Саляʼ хойхад
Ӈобˮ ӈэдалёдаʼ хадрида миӈа.
Ӈэдалёрта няваˮ мятʼ тюˮ нивʼ.
Хаби ябта хаби пыда ӈэривы.
Няхарˮ юˮ Неняӈгмʼ, Вавлё Неняӈгмʼ
Хаби пюртяраха. Тарця вадахаˮна
Неняӈгаˮнаˮ ӈарка Вавлёваˮ масиˮ:
-Вавлёмʼ пюбат, Неняӈгмʼ хор,
Ӈамгэ серʼ нид тедаʼ пюнякар?
Ябтамбой хаби ӈаниʼ таремʼ ма:
-Саляʼ хойхана Тайшин хаби,
Хаби ерв хаби, хабиваˮ ӈарма.
Пыда марцьхэда луцаваˮ ерваваˮ
Ӈарка ервӈэ сит харвобта,
Вавлёми нями мань няюни ӈобˮ ялидейˮ:
-Паними Тохоˮми, пыдар хаˮман?
Сиякаркахава нинякы ӈаˮ?
Хабиʼ тикахана тасий латанʼ
Ӈэвада туёˮӈа, ӈобоˮ манзеты:
-Мань ненасядмʼ, ӈулиˮ ненэсядмʼ!
Маниʼ сидяӈа хэсь идеяниʼ.
Ябта хабиʼ пумна, сехарыʼ мюмня
Маниʼ ӈэдалыниʼ. Яхаʼ тирʼ ниʼ
Нерденя нямиʼ нултаривэда.
Сидя ӈарка харвм. нями манэˮли
Пыда таремʼ ма:
-Сидя харвʼ понд. хабимʼ ханоˮками!
Мань ӈаниʼ мадмʼ:
-Ӈамгэ яебтяро елдембаӈгуниʼ,
Пуна ӈарка сертʼ еремдариӈаниʼ!
Минданаʼ. серʼ ӈэдалариянаˮ.
Ӈани ӈобˮ яхаʼ няби тирʼ ниʼ
Тосруд хаби нултаривэда.
Нултаиˮкана Вавлёми нями
Хабиʼ няювʼ тюрмʼ саркэˮламби.
Ӈудиˮ нерцюмна тюрамʼ няˮмаӈав.
Тад ӈэдалаваʼ харадˮ лыруймʼ,
Ялабиˮ мюймʼ тидхалевэваˮ.
<p>
Нелтеревэниʼ.
Тет матюямда хаби мадаръяда,
Ябтамбой хаби пыда таремʼ ма:
-Тайшин хабиʼ марцьхэхэнанда
Сава сёнзяхана мядондариӈаваˮ.
Юрётанаˮ мятʼ сиˮивмʼ хаеӈаваˮ,
Нёмʼ хаеӈаваˮ ӈобˮ сарпяʼ мюмна.
Ӈаволаваʼ нимня маняˮ ӈадимяваˮ.
Ӈэли ӈавракомʼ ханяваˮ пяˮ.
Маниебˮнани ӈамандита пелˮ
Няхаромдˮмидоʼ хаби ваˮлабида.
Ӈавоˮ пиркаˮна хаби маˮнивʼ:
-Неняӈгаˮн ӈарка, пыдар товаемд
Сава юрёхонд намдарахарцядмʼ,
Ӈаркаˮ падрод, няˮамбавандид
Луца ервʼ няʼ таслахарцяниʼ.
Вавлёми нями сэӈгаёркава
Сидя ӈэнда ниʼ нями санавыˮ,
Техэ нёʼ няʼ тидˮ тарӈада.
Вавлёни пумна мань ядӈадмʼ.
Сибимдей нё, нё пакалавэ,
Вавлёми нями вадисейʼ ӈудаʼ
Тад нэкалманда, нё сабцяра.
Пилиˮ тарпыкана хабицянаˮ няʼ
Маняˮ няхарˮӈэ ӈобтʼ тебӈаваˮ,
Хоракахаданда Вавлёми нями
Хабимʼ нэкалӈада, хади поӈгабта.
Тикахавахана хаби таремʼ ма:
-Хаби, ерв хаби, саляʼ ютлаˮма
Ехэрабˮнанд, пыхыдами тямʼ!
Сидя сюдбями мэё салхат перенархахаʼ.
Таремʼ мэнахандиʼ няхарʼ юдʼ мянˮ
Луцаˮ солдатˮ ти хынамбадаˮ,
Неняӈгадревʼ нями синдаӈадоʼ,
Вадисейʼ тыраʼ ӈобоˮ ладбата
Хоракытоʼ ниня луцаˮ хынворӈаˮ.
Ӈавоˮ пиркаˮна табтоларанакэˮ,
Нями тёревонда, манзь тёревонда:
-Ханараханинёˮ, Пани сиˮми нядаˮ!
Няни тёрʼ едʼ хумна санавами,
Сейʼ хэваʼ серʼ ниркавэв ёльцеˮ,
Палытана луцаʼ палыʼ сюмбахаваʼ
Ӈэвакони ниʼ хаˮмавахавамда,
Сиˮми ладвамда хамэдавась,
Тад тяхахаваʼ ялямʼ юрвэдмʼ.
Инзелебˮнани, хаби маманода:
-Пани Тохокавамʼ нёраˮ яебтамбюˮ,
Выʼ ярихиндоʼ вадамʼ ханаванда
Ӈани яӈгода, хибя яӈгода.
Вавлёми нями ибˮ маманода:
-Сеняʼ мадамзянёˮ: «Сидя ӈарка ныхымʼ,
Сидя сата ныхымʼ ӈобтʼ ӈомдаханиʼ!
Тедаʼ ныхыˮ хаяˮ сидя яривана... »
<p>
Пэвдя пихиня.
Хурка мань ӈодˮ ӈареˮ хэвхэми
Сидерани симʼ тидˮ тарӈав...
Пилиˮ таʼ мэсь сидя палытана
Сидя хэвхани нусь хаˮамъяхаʼ.
Нерˮ тяхакуна хибяʼ паýрмадмʼ,
Таремʼ пэрмэдмʼ, тад санавани
Ӈарка Ларˮ яхаʼ, яхаʼ сядʼ ниʼ
Мань хаˮамъявˮ, тэсрибтаӈав.
Тикахавахана тад сюрбавани
Енядахаˮнани хад сюралмонда.
Вавлёни мякˮ мань тэвъявˮ.
<p>
Няхарˮ юˮ Неняӈг нидоʼ нертембиˮ:
-Пани Тохосе, Вавлёмд нямд,
Еˮ мэбетемʼ хуна ханаӈар?
Лэрёвоӈгадандоʼ мань тари мэдмʼ:
<br>- Вавлёми нями ӈарка падрода,
Ервʼ падрода сертаба хаи.
Тикахавахад самляӈг сэрмʼ,
Тыни няˮмаръянаˮ, ӈэдалэйваˮма.
Хода нисяхани тэвˮмахадани,
Сеняʼ илеˮмини, сасетороˮмини
Лаханакодремʼ вэротялаян.
Хуркасиˮ харасиˮ няхарʼ поʼ илеваˮ
Сыраʼ сава ерня сиӈгэ ханʼ ниня
Мань ӈамдёӈадмʼ. Сидя хэвхани
Няхарˮ юˮ Тохоˮми пыдоʼ ӈамдаядˮ.
Мунзьˮмахадани мадмʼ, таремʼ мадмʼ:
<br>- Сёнзьтаˮ хаюта вадамʼ матӈадмʼ
Няхарˮ юрˮ тэнаˮ тярытоʼ яӈгунёˮ?
Ӈэли хибяхат, тэта хибяхат
Ты лаӈгапа тынаˮ вадаханаˮ.
Маӈгабада нинаˮ илебтеӈгуваˮма.
Тебтаʼ ямдаӈгунаˮ тэти нёдалманзь.
<p>
Нялнда юре <br>- няилида <br>- тэри лаханаковаринʼ харва. Сехэрэннʼ мюд икннʼ таяраӈгуˮ <br>- пявы серми ӈобʼ пэртами. Няхарʼ юдʼ юнˮ <br>- няхарˮ юˮ мядʼ юнˮ. Саляʼ хойхад <br>- Саляӈгардахад (Обдорскахад). Хабиваˮ ӈарма <br>- парэӈодаʼ сыртаӈэ тарана хаби Тайшин юсэйма <br>- юсакоӈэ хая. Ӈамгэ яебтяро елдембаӈгуннʼ ӈамгэ ниня тарана серо пэртыниʼ. Тосруд <br>- ӈобʼ ӈамгэхэванʼ тосана. Нелтереюниʼ <br>- сидниʼ нелтевыˮ Ӈэлн ӈаврако <br>- сярка. Няхаромдˮмидоʼ <br>- няхаромдэй-няхаромдей пелдоʼ, нида ӈаворˮ, пыхыдамда пуняʼ пэрӈада, ябилманʼ ни харваˮ. Сэӈгаёркава <br>- сидиˮ няʼ, монэрманʼ харва, пирсавна яда нида пирасˮ. Хади поӈгабта <br>- мэёвна няˮмада, поӈганʼ еремы халядревʼ няˮамбида. Мэё салхат перенархахаʼ <br>- сидябтуʼ ӈобпирсавна мабеˮӈахаʼ. Нидоʼ нертембнˮ <br>- хусуюдоʼ сероˮ хурка ӈэвамʼ хонраванʼ, намдаванʼ харва, малʼ хонаркуˮ. Лаханакодремʼ юротялаян <br>- лаханакодревʼ оерокутоʼ серʼ вадеˮян.
<br>1. Ӈобанзерʼ ӈарка сертʼ няславандиʼ еˮэмня Пани хурка вадн мэца, хибянда вадаˮ ӈэсаˮ? Тикы вади пыда ӈамгэ Вавлёхонда вадецяда?
2. Ясавол ӈамгэ сиддоʼ яʼ поӈгад ӈатевы? Тикы серʼ харада ханзерˮ тасла сава?
3. Ясаволʼ няʼ ӈэдалебˮнандоʼ Вавлё хурка ӈэса? Ӈамгэ тарця ӈэса, хурка ӈэвамда харада вадеˮӈа?
4. Саляӈгардахана хурка нелтирˮ сертʼ еремзахаʼ? Ӈэдалёвандоʼ маляӈгы Вавлёʼ иʼ вовороˮма таняювʼ тасланана? 5. Пыдиʼ сидяӈэ ӈамгэ ныхыдиʼ ӈобтʼ нясла нихиʼ еревˮ?
б. Пани тамна тяхаʼ ханзерˮ ӈэса? Яханда тэвˮмахаданда нямда нелтевамдоʼ ӈамгэ нисада вадесˮ? Пявы сертиʼ тамна тяхаʼ ханзерˮ минре тасласада?
7. Пани, Вавлё хурка ненэцяӈгʼ? Хаби ервʼ няювʼ нятнаˮ хурка хибяˮ ӈэвыˮ?
8. Поэмаʼ тюку пеляхананда хурка ехаранаˮ, ӈахат теневавыдаˮ вадиˮ хараˮ танявыˮ? Илаʼ няювʼ, ярабц, сёё сертабава серкана тародоʼ таняваʼ серʼ ӈа? Таслараˮ. Ханяӈыдо толэйдаˮ, падарцнˮ вадець тохолэйдаˮ.
<p>
Тэтаˮ мюселмэдˮ.
Ямдавахананаˮ хара вуни таняˮ...
Сеняʼ мальӈгы Вавлёни сёмʼ,
Сава няни сёмʼ мань. ханавадмʼ.
Вадиˮ харахаˮна тамна тяхакумна
Тюку мата сёми высылпюлавав:
Тад нерняʼ тюку мэта иламʼ
Тяхаʼ вэтабавамʼ мань вадеˮӈадмʼ.
<p>
Худяӈот ӈаркаʼ-Вакоʼ иʼ хараˮ
Тебта яляхана Худяˮ -ямдаядˮ.
Ӈарка Саляʼ явмʼ мадаˮмахаданаˮ
Ӈудонданаӈэ нултариӈав.
Таремʼ сырпаˮни мюд иртеба
Ӈобˮ ӈэдалёдаʼ халрида миӈа.
Сидя вэдк хабт ӈамза нямюдиʼ
Мареˮ ӈэсомана санабалаядиʼ,
Мань хэвхани нултаваʼ серʼ
Лулкутиʼ ниʼ хась монаяхаʼ. 
Мэта ханʼ ниня Худяʼ Яворэця,
Хавоˮ пунямиа сёбя ёркана.
Мань тикахана мадмʼ, таремʼ мадмʼ:
<br>- Худяʼ Яворэця, ӈамгэ янд едʼ тидхалембир?
Яворэця Худяʼ манзь ханаӈада:
<br>- Вако некав, саць ӈарка серт,
Сыхылада сертʼ хаˮамнархынаˮ:
Няхарˮ юˮ Тохоˮ, Пани Тохосе
Юрʼ мяихаˮна ты лаӈгэпюрӈаˮ.
Хуняӈы яляʼ мань мяˮманани,
Яляʼ еркананда тось ватораˮ.
Вако некада, Худяʼ некада
Манзь таремʼ ма, вабˮнанда ма:
<br>- Худяʼ Яворэця, инзелехэркарˮ,
Ӈабʼ пиʼ серʼ мюсенарихит
Няхарʼ юдʼ мян хасаваридар
Тэта няхаˮтат маˮлахарˮкарˮ,
Маˮлабˮнанд, ӈареˮ мякаванʼ
Ниидяць туˮ, хадуˮ ваӈгахана,
Сэвˮ тяхакуна лыӈгарёидаць.
Мань, манзяван пыдар мякананд,
Пыдар еˮэйданд таня мэриӈгудмʼ.
Тебта яляхана Паниʼ тобˮнанда,
Мяцавэдревʼ пыдар тэˮэмнат
Хареˮ тэдревʼ ими мэтаӈадмʼ.
Яляʼ сава ерня маняˮ тымбˮнанаˮ
Ӈарка тёрхани манʼ санаидаˮ,
Пани Тохосемʼ ӈока ныхыхына
Ӈудиˮ сатиˮмана няˮмариӈгуваˮма.

Ӈулиˮ ӈателъядоʼ.
Худяʼ, Вако Худяʼ нянда мядʼ няʼ,
Ӈэдалёваʼ мюмня халрида миӈа.
Яляʼ еркаданда яляʼ ваера,
Явʼ сядоˮмана ӈокаˮ ӈэдалёдаˮ
Ватоʼ выяӈга, няхарʼ юдʼ мянˮ.
Тохосеʼ ханˮ ӈэӈгоданакыˮ?
Нита нерденяʼ самляӈг сэрта,
Тикы нянда пумна сидя хабтʼ ниня
Тедаʼ тюˮуʼ миндя ламдик хасава
Ныхысяваʼ серʼ ӈаниʼ ни ӈаˮ
Пани Тохосеʼ нюда ӈэдакы?
Хуромэйтанаʼ ханʼ ябцохоˮна
Тет сэрˮ хабтʼ ямдериˮ тядабтыˮ,
Нойдёнда мюня Неднедэтаʼ
Хойʼ тэва ёриˮ пывʼ хоˮма яӈгу.
Вако, Худяʼ Вако сидʼ. варˮ ня
Тёрамʼ ӈэдара, мядондита тось:
<br>- Юдʼ мядʼ неˮ, тудаˮ тюнеӈадаˮ!
Мядондинаˮ нинаˮ сава сёнзяхана
Мядиˮмярӈаяˮ, мядолабтаханаˮ.
Тарця вадахаˮна Неднедэта
Нита муноˮ нимня манзь лахана:
<br>- Мяцавэй няраˮ тымʼ маˮлава
Вадамʼ нинёˮ мэсˮ, няхарˮ юˮ
Тохоˮ, Худяндаˮ ёнар,. маˮлахаръядаˮ!
Вако тэта Худяʼ манзь ханаӈада:
<br>- Неднедэта, ӈэвадёхоркарˮ
Ӈэсыʼ ӈацекыˮ хартаʼ татаядоʼ,
Ӈареˮ тедамбойʼ мятʼ тюхурцяваˮ.
Ямб ӈэсыʼ нехаˮ ӈаниʼ таремʼ ма:
<br>- Не мядондараˮ не сероˮмана
Няраˮ сертаӈараˮ! Хасавахабини
Мядондини нини мань сертаӈгун.
Хурумэйтана, падвэрка ты,
Ты подеръин, мэць сава тыˮ.
<p>
Тыӈаˮ.
Яворэцяʼ ты ӈэсыʼ ӈацекыˮ
Мядоʼ сидˮмана сюрлабтаядоʼ.
Вако тэта Худяʼ пыда таремʼ ма:
<br>- Яркыбавандинаˮ няхараʼ малкˮ,
Вэдандаркаˮ тыˮ хартоʼ ӈэсетыˮ.
Тарця валеркана ӈока ярколана,
Манзьван мадмʼ, ӈулйˮ яебтярˮ.
Самляӈг сэл тыд пуйданˮ,
Сидя тынзьʼ хабтамʼ
Маниʼ подеркани пыдар ханханд.
Яркавы малко, няхараʼ малко
Няхарˮ юˮ Тохот пыхыдатоʼ тяхаʼ
Тодоʼ няхаркаˮна сярыбаӈгунима,
Няхараʼ малкˮ, пуймʼ ехэранаˮ
Ханоˮ пуйхат тыдаˮ сохомдаˮ.
Хурумэйтанаʼ мядонзэйӈэ
Вадоʼ ёркахад сидя ӈавками,
Сидя падвымʼ няˮмаӈахаюн,
Пыда ниндя тяхаʼ тет хэхэдана,
Няхараʼ хорамʼ мань сярӈадмʼ.
Неднедэтаʼ нойдёʼ сиӈэ тет ӈавками
Ӈаниʼ подеръян мэтиˮни ӈудиˮни.
Пани няни едʼ сидя нёрсами
Пуларавэ ириʼ, ириʼ ханʼ сиӈгʼ
Мань ваторӈадмʼ, тэми ваторӈадмʼ.
Пани васадэйˮ, таляʼ васадэйˮ:
<br>- Тарцямʼ табˮнанд, ӈамгэмʼ татаӈан!
Паниʼ ханʼ мюʼ хадиле палымʼ,
Ӈэв лядпадамʼ тэри манэˮӈав.
Тикахавахана ӈарками тёрми,
Вэвако тёрми, тёрми ӈадимя:
<br>- Тёт Хабиʼ яндо вэмаˮ ӈэдадаˮ!
Тёт Хабиʼ яндо луцаʼ ёнремʼ
Сюрлабтабата, ханоˮ пыяхаˮна,
Ханоʼ нинхаˮна хаенадоʼ яӈгу.
Няхарˮ юˮ Тохосмʼ хуна танпидоʼ,
Тыˮ танпидоʼ, ти нюдеръядоʼ.
Ниняханда тосаˮ Пани Тохосемʼ
Вако няˮмавэда ӈудиˮ сатиˮмана.
Пани Тохосеʼ пирда ӈэдакэ,
Манзь тёревонда, таремʼ маманода:
<br>- Неднедэта, ханарахаваˮнёˮ!
Писяʼ ныхыкор ӈаниʼ тараӈая.
Ямб ӈэсыʼ неˮ Неднедэтамʼ,
Таляʼ сюрамбадамʼ ӈудиˮ пубтабидоʼ,
Енядата пуна хадрида миӈа,
Ямб ӈэсыʼ неˮ сидя хэвханда
Неняӈгадревʼ тэри пыдворӈаˮ.
Неднедэтаʼ таляʼ ядбата
Няби тюнда мюня есярида терва
Тэмʼ ниретада хар салмаӈга.
Вако тата Худяʼ Неднедэтамʼ
Паниʼ палыхына пиняʼ сухуӈада,
Юˮ тибяринʼ хар санавонда,
Неднедэта ялямʼ юрвы.
Ӈэсыʼ ӈацекыˮ Тохосотоʼ ню
Ӈудиˮ сатиˮман. ӈулиˮ няˮамбидоʼ.
Вако Паниʼ ня саць теберӈахаʼ,
Ӈарка Саляʼ явʼ сэртʼ хаˮамъяхаʼ,
Ӈока ныхыхына Панимʼ маноӈадоʼ.
Вако тэта Худяʼ пыда таремʼ ма:
<br>- Пани Тохосемʼ, няхарˮ юˮ нямда,
Неднедэтамʼ, Хурумэйтанамʼ
Хаби ервʼ сятʼ нултариӈгунаˮ,
Тебта яля хубта, нивы теневы,
Ӈани хара сертʼ еремоӈгаданаˮ
Пани Тохосеʼ пыда яхананда
Сита сямандада, нинякы яӈгуˮ
Сян мюдхана тедаʼ валканаˮ!
<p>
Вавлёндоʼ пуна.
Писавэй яляʼ Саляʼ харданʼ
Маняˮ мюсеӈаваˮ, ти ӈэдалываˮ.
Вавлёнаˮ вадаˮ тамня хаˮамъядˮ
Невхы ӈута, нулаӈгаˮма ёда
Тедаʼ тевˮ ӈэдаˮ енядата пуна.
-Тамальӈгана тэта хаби ервмʼ
Хадаравамима, няв тосаӈасиˮ?
Пани Тохосеʼ идя ядэрӈась,
Таремʼ ядэрӈась сехэрыʼ мюня.
<p>
Енядатиʼ пана.
Вавлёнаˮ пуна; Пани Тохоʼ пуна
Ӈарка выʼ яваˮ сермасялмась.
Парисеˮ тирˮ выʼ янаˮ ниʼ
Нарылэйдаць, яля туселъяць.
Ханавы сёмдиʼ недармеʼ мюмня
Мынекоцяи, нянзьдакои минредась,
Сёмʼ вэтавандамʼ пыда пюрлиӈась,
Парондэйˮ нимня тапъёръеӈась...
Ӈавоˮ таняхуна мандаˮ, таремʼ маˮ:
<br>- Няръяна луци ӈарка Ленин
Пунда вэтаяда партиямʼ няць.
Советаˮнаˮ илаʼ ӈамдарихива
Пани, Вавлёнаˮ пыдиʼ мынекодиʼ
Хойʼ недармемʼ пилиˮ нёдалӈадоʼ.
Няхаюˮнаˮ сёˮ тедаʼ тюку яляʼ
Советанаˮ иламʼ хынабтамбаӈадоʼ,
Сётиʼ ендакаˮна минхалембидиʼ.
<p>
Василий Николаевич ЛЕДКОВ <p>
В. Н. Ледков 1934 похона Архаӈельской областьхана ӈэда
Ненецкой округʼ выӈгана соявы. Нюдя ӈэванда мальӈгы илаӈгаданда
тененида тиˮ: хойʼ нямна мюсермыˮ, мядодоʼ ӈокаˮ ӈэсетвыˮ.
Ӈарка нидоʼ ямдʼ хане ядэрмыˮ, пыдоʼ ӈацекэӈэ нидоʼ тэӈэ
мэць сянакосетвыˮ. В. Ледков харта илеˮмямда повестяхана
падвэда. Тикы падвэнда нюмда «Розовое утро».
Ӈарка сайнормаʼ мальӈгана пыда харта яхананда тоходанвы,
нюдя ӈэбта ӈодˮ сайнормаʼ мальӈгы саӈговота иламʼ сававна
тенеда. Тамальӈгана небяеда ӈодˮ яӈгумы. Илаʼ хурка саӈговопта
ӈодˮ, пыда тамальӈгана ихинянда сава тыбэртяӈэ хэванʼ харвавы. 
Тиканда пыда нисянда хусувэй сертабада ӈамгэнʼ ӈулиˮ сававна
сырцетвы.
Школахана тоходанва серта ӈобтаремʼ сававна минревэда,
ӈадьбянда 1951 похона Лениӈрадхана тоходана пявэда.
Харта янда нямна ида ӈобкад ядэрмы, инда ядэрабцу
стихотворениеӈэ падыба пявыда, тоходана нята няхаˮта
толабавыда, газетахаˮна, журналхаˮна ӈодˮ ӈадибелвыдˮ.
Таремʼ мэнаханда ӈарка паднанаӈэ хэвы, СССРʼ писательˮ
Союзʼ членӈэ няˮмавэдоʼ. Пыда тедаʼ лахана Ӈэрм янаˮ тиӈгывна
паднани нернякуʼ пэртя комиссияхана саць ӈарка манзаямʼ
минре. В. Ледковʼ падвы хусувэй классахана тохоламбидоʼ.
<p>
Акимамʼ нюбета хибяри.
(«Нярмодана хубта» повестьʼ пеля.)
Янамбой хабто ватʼ ёркалӈаваˮ. Нисями вадʼ мюй тэхэт ӈэваʼ иняханда самляӈг хабтамʼ сярвы. Тыда мэта ханханда подеръяда. Ӈэдалаваʼ нерцюй сяйваˮ ӈавоˮмахаданаˮ нисян няʼ яляʼ падёʼ ӈылʼ ӈэдалэйниʼ. Тыни саць нявотыˮ, нявотабтоʼ ӈодˮ хартоʼ ӈэдоʼ сянакутарахаˮ. Таремʼ нявотавахандоʼ маймбадаʼ тоˮолхаць.
Пилиˮ ӈэдалаикана нисями няни таремʼ мась: «Ебтовˮ, ӈэдалэйниʼ! Пэ-Яхаʼ харданʼ нэкалӈамиʼ. Тад нерняʼ тикы харадʼ хэвнямна ӈэда сехэры нёдавндаваˮ яӈгу». Мань ӈаниʼ нисяв хонрадмʼ: «Ӈамгэ ӈани сехэры яӈгу?» Мань ихинани Пэ-Яхаʼ харадʼ мядо сюдбяко сэрˮ пэхэт сертавэӈэ пэръян. Таняна иленя хибяри ӈобтаремʼ ненэй ненэциеˮ тоˮолхаӈэ нинась пэрˮ. Мань ихинани таняна иленяˮ парэӈода, корольˮ, идʼ ерв, яʼ ерв сюдбяˮ.
Солотахавадоʼ, ненэйхавадоʼ толаваʼ техэ, хуркари пэхэвˮ яляʼ иняхат ябереня иˮлахаӈэ паръянась. Тарця пэ мядо хадами лаханакохоˮната вадецеты. Нисяни лаханакохоˮна ӈодˮ танясетыˮ. Неноховавна маняˮ Ӈарка янаˮ сямянхат сюдбала Паш Миколай тарця пэ мядоʼ хурка ӈавамʼ серотоʼ серʼ вадецетыда. Ини ядэрабцу нисями ныкалъяда: «Хасавов; тедахаваˮ хусувэй хибяри толаӈго, падна теневаванʼ харва. Нитоʼ иʼ ӈудоʼ сехэры падаркат манэˮманʼ харвэйдоʼ. Тикыʼ хавна хартоʼ итоʼ ӈудоʼ сехэры ӈобтаремʼ падарʼ ниня хаеванʼ харвэйдоʼ. Пыдар ӈодˮ тадри школанʼ хантан. Советˮ хардахана таремʼ маць». Нисян вадетиˮ техэ харамдоʼ сабе нивась хамадамбюˮ<br>- «школа», «Советя ӈамгэˮ ӈэдакыˮ? Мунзьвоӈгадани тэри таремʼ мадамзь:
<br>- Тад, тоходана тараˮ нивʼ ... саць ӈока серˮ тенева тара.
Тарця вади Паш Миколай ӈобкад мэцетыда. Мань ӈодˮ сита хэтыдоць таремʼ мадамзь.
Таремʼ ини ядэртанʼ вэноˮ мад ӈадимясь. Сюдбяко вэноˮ хусувэй парондэйʼ-паромдэйʼ тяхад няˮлидоʼ няӈгарыць, маниʼ хэвханиʼ ӈаводана ниць турˮ. Пилиˮ нердехэва тамна сармикаӈэ пяйнась <br>- сармикахава вуни мадартˮ.
Тад сававна манэсалвани, тикы парондэйӈэ пэрмыни пяхад сертавы явʼ харэлахаˮ ӈамгэˮ ӈэвыˮ. Ханяӈытоˮ ӈэвˮ нид якэриˮ путраˮ. Тикахавахад таремʼ таслав <br>- тикыни пя мядˮ ӈэдарахаˮнёˮ. Тюкоехабини мань теневана пэ хардахаˮтани ёльце нюдякоцяˮ..
<br>- Нявэй, ӈаниʼ торавов! Микул, торова! Ӈаниʼ торова! Ӈани носи тэвран? Харт инд серʼ тэмдорманзь тосан? <br>- маниʼ хэвханиʼ ӈаркаˮя муноциетана хибя тэввыˮ. Ембадиркавада ненэй ненэцяʼ ембдилаха ни ӈаˮ. Ӈэванда ниня ӈамгэхава лахана ӈамгэ серебты, иканда няръяна ӈамза ӈарханда ӈади. Ӈэта сеӈа мэтида пулыта ӈэсонлинʼ таворӈаˮ, тадӈодˮ ниˮ выяӈгˮ. Ӈэта ӈылана сыра тэри марна, парондайкоиˮ яртаʼ тоˮлахаˮ.
<br>- Аким, мань ӈаниʼ яханд тэвывˮ. Сидя юдʼ няʼ ӈэда носи тэврадмʼ. Ӈаварˮ тараˮ <br>- сяй, сахар, юрˮ, нянь тэмда тара.
Ӈамгэдикы хане мэсана ӈамгэко ӈодˮ тараӈгува. Таняˮ? – нисями таремʼ лаханабита ямбанʼ вадида ӈулиˮ ямбувна вэнпаданда тоˮолхась. Тарця лахарёхонда инзелебˮ ӈулиˮ илекась. Нисями ненэй вадавна лаханась, нябиюмʼ харта вадавнанда ӈобтаремʼ ӈамгэхэби
вадеˮӈась, манзьван ӈамгэхэртамʼ нидамзь хаˮмэдаˮ. Пыдахавадиʼ нидиʼ ӈулиˮ сававна хамэдамбидинзь, тамна писяӈаханзь. Таддикахад Аким нянани тось, сэвхаˮни сырць ненэй
вадавна вахалйˮ:
<br>- Сэв париденя хасавако, Микулʼ нюн? Ӈобтаремʼ ӈэдалёртан <br>- ямʼ манэсарӈан? Вэвада вуни таняˮ. Хананд нид янʼ санахарадˮ, , мядондан нинувʼ ӈаˮ <br>- харданʼ тюˮ. Мякана ядемби, сяй мале пивы.<br>- Аким няни таремʼ, ненэй вадавна лаханась.
Мань ӈобкарт вадамʼ хэта нидамзь пирасˮ <br>- нямюми ханимыʼ тоˮолхась. Тэрихива нисяхани сылаӈгадамзь. Нисями няни мась:
<br>- Василей, хананд ниʼ тадан? Тайкуʼ ӈаӈаˮ, Акимани мядмʼ манэтˮ нинимʼ, сяянданима, серониʼ таслаӈгунима. Таддикахавахад мяканиʼ хантʼ нинимʼ, ямиʼ хубтасянёˮ.
Нисями носита падмʼ марцянда ниʼ мода. Хардаханда миндя Акимʼ пумна маниʼ ялъяниʼ.
Парондэйʼ ядʼ серʼ сертавы танциеˮмана маняˮ ӈулиˮ тасиʼ хаˮмынаˮ, яʼ ӈылʼ тэвнаʼ тоˮолхаваˮ. Таняӈанаˮ ӈаркаˮя, сёнзяʼ мюня табткабтада мядʼ мюʼ тюваˮ, мюйхавада ӈулиˮ яля, тетамʼ ёӈота ябиреня ӈамгз тяха тамна пихий парондайˮ ӈадиˮ. Ӈареˮ мань хэвханани еся мядʼ мюня ту лайна. Ӈаварˮ ӈабтˮ ёˮойкабта соˮ, пиревы ӈамзаˮ, тамна ӈамгэ ехэрана ӈаварˮ ӈэдарахаˮ. Харадʼ сидя нерняӈы ёӈгана сидя лампаʼ ниня тамна сидя мандалюй
ябиреня ӈамгэ ӈыдёвэхаʼ. Тикы ӈыдёдахаʼ няʼ сылавани серʼ сэвˮни хайлацейˮ хаˮмыдˮ, тамини сэвни хаямлэян.
<br>- Василей, сит тэдорпадаˮ таняˮ? Мальцяр екад. Ядемби.
Столʼ тяхаʼ ӈамдадˮ, мякананаˮ мядондан, <br>- Аким няни таремʼ лаханась. Тадхава пирцякаˮя столʼ тяхаʼ ӈамдынаˮ. Ӈамдабаˮнаˮ ӈодˮ ханзацяда хандаревʼ тёндеротна ӈавоˮ ни.ʼ ӈамдынаˮ. Мань нянани таремʼ ӈамдёва, ӈаворма ӈулиˮ мэсыцись. Акиманиʼ сяянда ед
ӈаниʼ хуна манацяда сяйʼ ед ӈэвысь: пирцяˮя, тивда панта` тоˮлаха, солотойдаревʼ ябирырӈа, тивраханда ерт нярˮ ӈэдасавэй сёда нерняʼ поркабты. Тикы нярˮ ӈэдамда тидхалебˮ <br>- ита харта хамдоворӈа, ӈярˮмабˮ <br>- ита табаӈга. Тикы сяйʼ<br>- едʼ ӈаваʼ ниня
нюдяко сэрˮ сяйʼ едко ӈамды <br>- сянакоӈэ масанако. Таремʼ сыртахани ӈаркаˮя сяйʼ едʼ хэвдяркана няни сырта сядмʼ манаˮӈадмʼ.
Тикы сяˮя ханзелиʼ ханˮӈа <br>- сиˮми хэткутаʼ тоˮлаха. Мань сидяӈгами ӈэвамда хамэдахава мань сюявˮ <br>- сяйми пыиˮни сивня пуняʼ то, няˮамбавы педми янʼ ӈэдарабтав, ӈамдёрцями ӈодˮ ӈэда ёˮӈа <br>- маньен янʼ, латаʼ ниʼ хубкададмʼ. Ӈамгэхэвами ӈулиˮ есь, тиканда тяхамна писякабтысь, сяткабтысь. Письманʼ харвадамзь, сяткабтаванда нид сэвцейни хаямладамзь: Сяйманʼ харвабцоми хаясь, тарця столʼ тяхана ӈамдёва серта яӈгусь,
ӈулиˮ мохоˮкабтысь <br>- нёхоми итревʼ хамдомбись. Неры ӈамдёˮмахани етʼ ӈаниʼ ӈамдывˮ. Таремʼ ӈамдотавани серʼ хибяхава лимбякаковна ӈудахани теба. Таняʼ, тасиʼ сылывˮ – ӈамгэми ӈэса: вэнекоӈэ пясь <br>- вэнеко ни ӈаˮ. Тасина, ӈэˮни хэвхани ӈамгэхэва париденяко, нюдякоця ӈамгэ тёклы – пияхад няˮӈосарка, сэвкэцида падярахаˮ. Тикы ӈамгэкоця ябтаковна муноˮӈа, палэсумби, нямюкода харвʼ сябартеˮмяраха. Ниˮниʼ саӈорихиˮ
падорямданиʼ. Тикы ӈамгэкоцямʼ нямзялеванʼ харвавась, ӈудами някунда вэӈгалавани серʼ пыдкоцяда пинякуʼ саˮнэйˮ.
Нисями маӈгава маˮнивʼ: «Нёр яебтамбюˮ!» Вадида пудаˮ – тикы ӈамгэкоˮя хэʼ тудревʼ енарырць няни теба, падуни, ӈудини паранадревʼ хаяˮ. Сэвни сылабтавани серʼ мальцями ӈадпадаханда манэˮӈав.
<br>- Нерцькабтада сармик! Хэй Васька! <br>- Аким таремʼ лаханавонда.
<br>- Ӈулиˮ нивэдмʼ тосаˮ. Сяхахартʼ тарцяда яӈгосеты, ӈамгэда хадкэ? <br>- Аким няни сылаӈга, таремʼ лаханась. Сиˮми хонрамба пя: «Сэвхабид нида сарасˮ, наӈэдяˮ? Саць сит мэ? »
<br>- Ханзерˮ минханда нохоʼ ӈабтамʼ намдада? <br>- нисями таремʼ мась. Маньен тэри ледредамзь <br>- едяʼ нид таремʼ нидамзь ледреˮ, пинкабтавада сейхана вэвась. Мань тэри таремʼ мадамзь:
<br>- Ни. Ни еˮ!
<br>- Едянда яӈгоховабˮ сава ни ӈэӈгуˮ. Падуд, ӈудид хартоʼ тораӈгуˮ. Васькамʼ тад нерняʼ табэдаӈгув, хибяхартанʼ ни харваӈгуˮ.
Тикы вадида мэсоˮмахаданда Аким Васькамда няˮамба нёʼ тяхаʼ сэя.
Нисями няни сылыˮ, ма: «Ти, ехэрана сармик сяхахартаʼ нёд яебтамбюˮ».
Нисями сяянда хыдяʼ сандямʼ педанда ниˮ пынделабта, ма:
«Спасибо! Мяцавай няхаюн, сававна сяйӈадмʼ, сахарцавэй сяй ӈавыдоˮмы. Маниʼ ӈодˮ мяканиʼ пябˮниʼ савараха. Яниʼ понда хубта ».
Ӈани тарана серониʼ сертаˮмахаданиʼ мяканиʼ ӈэдалэйниʼ.

Падорямданнʼ ниниʼ тумдыба ниˮниˮ сэврихиˮ сырӈаниʼ. Ӈэʼ сеˮ <br>- пиваˮ,
валеинаˮ. Сидя юдʼ няʼ ӈэдаˮ <br>- юкад ватаˮ, сидя юˮӈэ хэсь тянёркаˮ.
Тетамʼ ёӈота ябиреня ӈамгэ <br>- харадʼ сидерˮ. Мандалюй ябиреня <br>- лампочка.
Ӈулнˮ мэсыдись <br>- вэвась, ӈамдёбˮ таедʼ ни ӈаˮ. Нерцькабтада <br>- вэва, имаӈг.
Хамэдицьда <br>- ехэрана вадаˮ, вадиˮ хараˮ

<br>1. Рассказʼ темада ӈамгэ нямна ӈа? Хуркари тэнз хибяриˮ сава нятва серˮ
ӈамгэ яхана саць сахарибтамбада?
2. Паднана ӈамгэ ӈацекымʼ сава нятва сертʼ ӈахакуд тохоламбида? Янаˮ
терˮ сава иятваʼ нямна тарана хурка серо теневадаˮ? Вадеˮядаˮ.
3. Рассказхана мэна главной герой хэтадаˮ, хусувэндоʼ хурка хибя ӈэвада вадеˮӈадаˮ.
4. Василейʼ хурка ӈацекы ӈэвада вадеˮӈадаˮ. Ӈарюˮмахаданда хурка хибяӈэ хэванда?
5. Пыдараˮ ихиняндаˮ падиана хибяндоʼ илеˮмяькʼ вадетаʼ тоˮлаха? ӈамгэ таремʼтасламбираˮ?
6. Хамэдицьда вади, вадиˮ хари словарьхад хойдаˮ. Литературахана ханзерˮ
нюмдебада ӈэвадоʼ тасладаˮ.
7. Василейʼ илеˮми вадеˮманда серʼ паднана советской янаˮ ӈацекыˮ ханзерˮ нлевамʼ вадеˮманʼ харва? Таслараˮ, вадеˮӈараˮ.
<p>
Прокопий Андреевич ЯВТЫСЫЙ
П. А. Явтысыйʼ паднаванда ёльцьӈгана харта Ӈэрм янда нямна ида ӈобʼ ядэрӈа. Ханя тарця ӈаˮ <br>- тикы яда сояˮмада, манзарабцьʼ яда нивʼ ӈаˮ. Падна темадамда хомба нядаӈгодаˮ нида тохоламбада ӈацекыда, манзара нятида нида, выʼ янда терˮ нида. Ӈадьбянда тикы нита нямна ӈобкад падна-лахана пэрӈа.
П. А. Явтысыйʼ саӈговота серˮ, маймбава серˮ манэˮмэда ӈока. Саць саӈговота сайнорма серʼ хурка ӈэˮмамʼ сававна тенеда, ибˮ ӈодˮ тамальӈгана сиˮивмʼ пота ӈацекы ӈэвы. Ӈацекы ӈэбта ӈодˮ победаʼ ялямʼ хахаяльтемба ныхында хабынʼ ӈарка нида нядаба манзаравы. Тикы саӈговота по илеванда ямбанʼ тенейда.
Тамальӈгы серо падыбаванда серʼ тюку сава иландʼ ханзерˮ тэвотаˮми ӈобтаремʼ падыбида. Сава иландʼ тэвота, сава ябдана иламʼ сертаба, поёˮ сава ӈэваʼ нямна падвэда ӈока. Поёˮ саваӈэ иле, манзара таравамʼ пыда сававна манэˮмэда. Сававна нятнанд, манзарананд сава няда, сэхэ яляхана нядаӈгода няда ӈока ӈэӈгу, иланда ханзотарха ӈэӈгу <br>- мята сава ӈэӈгу, ӈамгэхэрт яӈгодада яӈгодарха ни ӈэӈгуˮ. Выӈгана илениˮ тэндоʼ
танябˮ иландоʼ ӈобтаремʼ, савараха, ханзотарха ӈэӈгу. Ти, тарця сероˮ нямна П. А. Явтысый ӈобкад падна пэрӈа.
<p>
Ныхында хабынʼ <br>- ёльце тяхасовна, ныхымда нись сяйˮ. Сэхэ яля <br>- маяндʼ еремя яля, нядˮмаʼ тараваʼ ёльцьʼ. Ханзота илʼ <br>- ӈамгэхэрт яӈгодаʼ нись яӈгуˮ, маянзиˮ илева.

Иʼ сава ӈэбцяˮ.
<p>
Хибярин ӈаˮ
Машинахана манзараˮ,
Манзаяр ӈамдё пэрат
Хибя нянд някунд
Таро серкана тобˮнанда
Сомбовна ядабтад,
Маябтад, ида, сейда
Ихиданд ядемаяˮ.
Маняˮ тецьда выӈгананаˮ
Сямянхат савутаваˮ
Нямʼ сава ядабтава,
Ӈавлава, нылабтава,
Сава паныˮ ембˮмава,
Тумʼ ета пятавава.
Тикы хибяри ӈэява:
Теневана, ехэрана
Серʼ ӈобʼ вуни ӈаˮ.
Ӈацекэко небяханда
Ӈудакуда вэнˮпинёˮ.
Небяюмʼ ӈобтаремʼ
Ӈамгэхэртамʼ нись сяйˮ
Сейконда явосавэˮ
Маламбойʼ митаяда
Илаʼ хари тарцяӈэ
Ихинанда толабида.
Мань ӈодˮ сэхэ ялямʼ
Хоˮмаев ханя таняˮ.
Сава няв тикахана
Няӈэмда хадаба
Сиˮми саць нядасеты,
Ӈарка мань маяˮеми
Сидя ян тярпаӈгумиʼ
Тикы ня ӈэява,
Сава ня ӈэява.
Ихинани ӈулиˮсава
Илаʼ сава сероˮ серʼ
Иленяваˮ харта ӈока,
Маняˮ ненэцилиӈэ
Тикы сермʼ ниваˮ нёдаˮ
Ӈарка янаˮ ӈарданʼ
Хусувэй хибя няваˮ
Таремʼ ӈэсь пирˮӈада
Маняˮ няс хибядаремʼ
Илеванаˮ илеӈаваˮ.
Маняˮ нинаˮ нюдревʼ
Пилиˮ понʼ пэръянаˮ,
Ӈадьбянаˮ мэбеˮӈаваˮ.
<p>
Няӈамда хадаба <br>- нянанда тарана ӈамгэмда няханда митада, харта
няюнда ӈамгэхэртамʼ нн хаеӈгуˮ, нямда нядаӈгу.
<br>1. Стихотворениеʼ темада ӈамгэʼ нямна ӈа?
2. Поёˮ сава ӈэваʼ, нямʼ нядабаваʼ харидоʼ хуркаˮ? Вадеˮядаˮ.
3. Сава нятва серʼ, нямʼ тяхасовна нядабава ненэй ненэцилиˮ поӈгана
таняна серˮ? Сихотворениеʼ вади нядˮмяць вадеˮӈараˮ.
4. Маняˮ янаˮ терˮ ӈарка ныхындоʼ нядˮмаӈэ мэтадоʼ ӈамгэ? Харида хуркаˮ?
5. Хамэдицьда вади, вадиˮ хари словарьхад хойдаˮ, харидоʼ тамна
тяхакумна теневанитаˮ пирувна вадеˮядаˮ. Йлитературахана ханзерˮ нюмдебада
ӈэвадоʼ хэтадаˮ.
<p>
Ты.
Ӈэрёʼ някуна ябто мумнандоʼ
Ябтоˮ муноˮмондоʼ,
Ӈареˮ хахая, тамна тяхакуна
Ти ялкадартаˮ.
Тарцьˮ харахана ӈацекы ӈэˮмамʼ
Ӈаниʼ тенилӈав:
Пилиˮ невхы мядырмаханани
Ӈармы тымʼ мань ходамзь,
Ӈавкадревʼ нянани то, .
Нян тотревʼ сиˮми хамбиˮле.
Няби хани син пэдёмʼ ӈэдара,
Мандаʼ тоˮолхась:
<br>- Тад нерняʼ ниниʼ манэˮманиʼ
Пунъеда яӈгу.
Мань ихинани тарця иʼ ӈудˮ
Сейкохонани хартанарахаˮ
Ненэцяндаревʼ таремʼ «лаханана»
Вэваʼ тоˮолхась.
<p>
Сяӈок по, по хэвакы,
Сяӈок мэваˮ сыра ӈэвакы,
Епдяхабид, неняӈгахабид
Сянʼ турмакыˮ?
Тедаʼ лахана невхы тэми
Хэвамбохонани нунаʼ тоˮолханёˮ,
Нувоˮ ӈэрёмʼ пявамʼ маниенараха.
Поʼ сянэхэˮна, илаʼ сянэхаˮна
Ӈамгэмʼ хамэдамби?
Выʼ яхананда, мань вадыркани
Ӈамгэ савамʼ ховэ, ӈамгэ вэвамʼ ховэ?
Вэва, сава серо
Селарманда серʼ юрыбавакы?
Сиби сехэры ерыбабˮнанда
Харта пыхыдамда сяяркавакы?
Ӈока сава таромʼ сертаˮманда едʼ
Мань ӈареˮ тедаʼ тэни хэвдыˮ
Нацаркана таре ӈулиˮ тисьде
Янамбаковяна нямзьлембаян.
Сава нятабцоми сейкохонани
Пилиˮ понʼ пэны.
Маниʼ манзяваниʼ тад нерняʼ
Ӈобˮ хэвхана тамна ядаӈгуниʼ,
Нянзикокоˮ сэрˮ ӈэˮниʼ ӈыларина
Хартоʼ выяӈгаӈгуˮ...
Хась ерембаˮниʼ <br>- маниʼ падаркаˮна,
Тамна ядаӈгуниʼ.
Тарця вадиˮ пуд мань сава тэми
Илӈэдревʼ тэми хэсеты,
Ӈарка хоёˮ няʼ сиˮми ханасеты.
Мань ихивами ӈулиˮ майсетыˮ
Ӈаць хибядаремʼ санласетывˮ,
Выʼ недиˮ пуʼ вэтавахаванʼ
Ими харвасеты.
Пирця хоёˮ ниʼ, нямдоʼ пэдаранʼ
Танавахаванʼ ими харвасеты.
Маниʼ тэниʼ няʼ тамна ядаӈгуниʼ,
Сыраˮ холкаˮӈаяˮ, таˮ ханˮӈаяˮ
Маниʼ сидяӈэ ӈобтʼ няслё
Тавадана яниʼ, яниʼ понда хубта.
<p>
Тамна тяхакумна <br>- словарьхана вадеˮмэхэт ваць теневани вадеˮма.
Хамбиˮле <br>- тумдыбида, савамбовна манэсарӈада. Сейкохонанн хартанараха –
сейхананда саць вэвараха. Нямдоʼ пэдара <br>- ӈока тыˮ нямдˮ пэдарархаˮ.
Сыраˮ холкаˮӈаяˮ <br>- нувˮ нарэйворӈаяˮ.
<br>1. Сихотворение ӈамгэ таремʼ нюмдевы? Тымʼ вадеˮманда харамʼ ханзерˮ
хамэдамбираˮ?
2. Ненэциеˮ илаӈгана тыʼ тарода хурка? Вадеˮӈараˮ.
3. Паднана ӈамгэʼ нувʼ ӈэрёймзь невхы илеˮмямда теизебте? Тикы
илеˮмяхананда тымʼ маиэсоˮманда хавна ӈанн тензебтевандада яӈговакы? Ханэерˮ
тасламбираˮ, вадеˮӈараˮ.
4. Паднана, тыʼ няʼ ӈамгэ ӈопой иняхад сярвыʼ тоˮолхахаʼ? Харамда ханэерˮ
хамэдамбираˮ? Вадеˮӈараˮ.
5. Стихотворениехэна вадеˮмы серо хартаˮ тыбэртя нитаˮ илаʼ нямна
харахалахая ӈаниʼ вадеˮядаˮ. Ӈамгэвнандоʼ вадидоʼ, серодоʼ, иландоʼ хараˮ ӈобтʼ
хаˮморӈаˮ?
6. Хамэдицьда вади, ваднˮ харн словарьхад хойдаˮ. Литературахана ханзерˮ нюмдебада ӈэвадоʼ тасладаˮ.
<p>
Алексей Ильич Пичков.
Пыда сояˮмада яда Итя ӈабтеня явʼ хэвхана ӈэда Канинʼ саля. Хусувэй падвэхэнанда харта янда нямна ӈэдаˮ вадида танясетыˮ: янда тер нида, янда сейхананда ханзерˮ мэёвна пэнёвамʼ вадецеты. Ӈопой падвэхэнанда таремʼ лахана: «Сэрˮ выʼ ями нохоʼ
хобадаремʼ тэри ливарта. Яни ӈадахана маньехэван илъеми яӈгу, пыдамбоховада мань сиципойˮ пиртанакэда...» Тикыˮ вадида Ӈэрм яримда вадець мэтида вуниˮ ӈаˮ. Тикахананда ӈарка сава ямда ӈаниʼ вадесˮ нидавʼ. Советской , янда хавна ненэся ӈани
яхана иле вунида пиратˮ: сава нида няць, луца нида юрёць манзара, падна, иле яданда пилиˮ таславэда нивʼ ӈаˮ.
Яин ӈадахана <br>- яни хэвняна. Юрець <br>- сава няӈэ мэць, поетоʼ саваӈэ иле.
<p>
Маняˮ тарцяӈэ
Якэмʼ тоёсоˮма
Нинякы яӈгуˮ.
Ӈэвакуˮнаˮ нимня
Татуˮ есараˮма
Ӈока нивʼ ӈаˮ.
Ӈосорана мерцяʼ
Поё вомдабадаʼ
Сягʼ ладораˮма
Ӈаниʼ таняʼ нивʼ.
Тюмʼ нароӈоць
Ӈэрм мерцяхана
Тонзиˮ манзелтаˮма
Ӈока нивʼ ӈаˮ.
Ӈани яʼ ниня
Илевы ӈэбˮ,
Илеехэрта Хаёдавакэваˮ?
Ямидхаӈа
Маняˮ янаˮ ниʼ
Саць пэдавыˮ
Нинаˮ торивэць
Тикы луца нинаˮ.
Луца сава иинаˮ.
Манзаякохавамʼ
Илевандоʼ серʼ
Пыдоʼ наволмыˮ
Ӈудаˮ мерёсавэˮ,
Махаˮ хадерцавэˮ.
Тикы ниˮнаˮ няʼ
Ӈобтʼ тэвбаˮнаˮ
Нинаˮ севолпа
Идˮ хайланаˮ
Мунзиˮ хаˮморӈаць.
Ӈарка знамяваˮ
Маняˮ няˮамба
Тад нерняʼ
Ӈобˮ имʼ мэˮма
Вади мэˮӈаваць.
Луца ниˮнаˮ няʼ,
Некыˮнаˮ няʼ
Сава нятваваˮ
Ӈулиˮ пилиˮ понʼ
Мэˮмандариданаˮ
Таславы сермаˮ.
Нинаˮ нюмдебинаˮ
Ясавэйӈэ.

Якэмʼ тоёсоˮма <br>- якэна мядʼ мюня илеˮма. Ӈосорана мерця <br>- нерад миндя
сата мерця. Тонзнˮ манаелтаˮма <br>- ханьторць хонёˮма. Махаˮ хадерцавэˮ –
масидоʼ муӈгоˮ, мирбеˮ мерёсавэйˮ.

<br>1. Паднана ӈамгэ стихотворениемʼ луца нита едʼ падвэда?
2. Харта ненэй ненэцяˮ инта невхы иламʼ хуркаӈэ вадеˮӈада? Ӈамгэ
иландоʼ тарця ӈэвы?
3. Паднанаʼ пэдавэӈэ вадетида хибяˮ? Тикы ваданда харамʼ иʼ ӈутʼ сававна
таслахая хэтараˮ.
4. Ненэциеˮ луца нитоʼ няʼ сава нятвандоʼ паӈгаӈэ ӈамгэ тара? Тикы
паӈгамда стихотворениеʼ темаӈэ вадесана?
5. Хибярнˮ ясавэйӈэ нидоʼ нюмдебавандоʼ харада ханзерˮ ӈа? Вадеˮӈараˮ.
6. Тарця ваднˮ хари ханзерˮ хамэдамбидаˮ: «Ӈани яʼ иння илевы ӈэбˮ,
илеехэрта хаёдавакэваˮ?» Харандоʼ хурка ӈэва вадеˮӈараˮ.

Выʼ я.
Ӈарка выʼ яв... Ӈарханда сэрˮ
Нохоʼ тэвадаремʼ тэри хылвана,
Янда техэ малмʼ сэв сёбтаӈада.
Мань сиципойˮ ханян илеˮ,
Мань ядˮмасиˮ, мань ӈуципойˮ
Ӈаниʼ илеӈгун – пыдамбоховар
Сит ерпада, нярˮ маторпада
Ӈуˮул харта ӈока <br>- неʼ ӈэбтадаремʼ
Пененана сырамʼ падтамбаӈадоʼ:
Мань Выʼ яв, Ӈарка Выʼ яв!
Пыдар сиципойˮ маньехэван
Харˮни илери нив пирˮлеӈгуˮ!

Сэв сёбтаӈада <br>- техэ малда сэвхана нн ӈадюˮ, ёльце лата. Пыдамбоховар <br>- 
пыдхавар, пыдар таӈар сюдбян, ӈаркан, мэбеˮӈан.
<br>1. Сихотворениеʼ теманда ӈамгэʼ нямна ӈэва таслараˮ. Паднана ӈамгэ тикы
темамʼвадеˮла пявы ӈэбта? Вадида нядˮмяць таслараˮ.
2. Харта ямда хуркаӈэ вадеˮӈада? Паднанаʼ вади нядˮмяць лаханадаˮ.
3. Паднанаӈэ ӈамгэ харта янда хэвнана иле нида пиратˮ? Яда пыда
сиципойˮ иле пиртада? Паднана няраˮ тикы вопросмʼ техэ яханда харакута серʼ
тасла нядараˮ. Яда харобта пыда сиципойˮ ӈобтаремʼ иле нинякэда пиратˮ?
Таслараˮ. Идаˮ ханзерˮ ядэрӈаˮ?
4. Хамэдицьда вади, вадиˮ хари ходаˮ, словарьмʼ нядˮмяць, вадиˮ хари
сававна хамэдамбада нидаˮ нядˮмяць таслэйдаˮ.

Геннадий Алексеевич ПУЙКО
Г. А. Пуйко 1935 похона соясь. Сояˮмада яда Ямало-Ненецкой
автономной округʼ Надымской районхана ӈа. Тикы ненэцьʼ
хусувэй манзаяхана ёльце мелˮ: мирць вунида ямˮ, падтавыда
ӈавэда сэв хамзаӈгуда, падвэхэбида ӈулиˮ илаʼ пяныˮмана ӈэӈгу.
Тедаʼ Геннадий Алексеевич Ямальской районʼ отделʼ культурахана манзара. Пыда выӈгана иленя, манзарана нита помна ӈобкад концерт, доклад сертаба ядэрцеты. Тикы нида мэтида сёхота, вадетида рассказхата, стихотворенияхата, ӈани паднана
нита падвы поэмахаˮ ярабцахаˮ инзеленадревʼ пысаӈгасетыˮ.
Ненэй ненэцяˮ няхата Л. В. Лапцуйʼ ярабцадревʼ, сюдбабцадревʼ падвы поэмы ӈобкад толабавыда. Инзеленаˮ нида хартоʼ мэсыˮманандоʼ сита тэлтамба пэрмыˮ. Г. А. Пуйко тикы нянда яӈгума юнмʼ намдаванда мальӈгана идя ёльце вомы. Сеямда ханзеркартʼ нямзелабта яˮма, саӈговота индя ядэрабцохот пыхыдамда хухурамба мята тер нита няʼ ӈобˮ ин тасалко тарця стихотворениемʼ падвы <br>- « Енядат пуна » .

Сэв хамзаӈгуда <br>- маиневаринʼ харваӈгуд, ёльце паскойˮ. Тэлтамба <br>- ярабцмʼ,
сюдбабцамʼ мэта вади яӈга вадеˮма. Хухурамба <br>- имʼ саӈговота иʼ ӈукат хэвняʼ
пэраць.

Тюмд нароӈоць <br>- пихиня, выӈгана мяциˮ сеӈга. Ӈобˮ ханяӈэдоʼ – хибяхава
ӈока нита поӈгад. Верензяˮ <br>- хаӈʼ хамэдярˮ. Мутраʼ вадавна -радиовна.
Хайвэкоданаˮ <br>- еˮэйданд тенеӈгунаˮ, маниеӈгунаˮ.

<br>1. Паднана етнхотворениемʼ ӈамгэ таремʼ нюмдевэда <br>- «Енядат пуна»?
Ненэцяˮ тарця вадаʼ харамʼ мэпˮнандоʼ хаˮмаманʼ харвасетыˮ? Тарця вадаʼ харамʼ
мэти намдседыдаˮ? Серокута серʼ таслабˮ тикы вадаʼ харахана ӈамгэ «еняд» вада
мэˮмы? Ханзерˮ хамэдамбираˮ, харада таремʼ вадеˮӈараˮ.
2. Г. А. Пуйко яӈгумы нямда теневавакэда? Ӈамгэ вадахаˮтата тикы пун?
Толэйдаˮ. Тикы намда пыдарида сяӈада? Ӈамгэʼ еˮэмня нянанда саць тарана
няда ӈэвы?
3. Сояˮмада янда сита сямаʼ харада хурка? Ӈамгэ вади нядˮияць паднана
тикымʼ вадеˮӈада?
4. Л. В. Лапцуймʼ ӈамгэ яӈгумэӈэ вадець Едэйко волтамбида? Стихотворениеʼ
пудана вади нядˮмяць лаханадаˮ. Харадоʼ таслараˮ.

А. П. Неркаги (Неркахы) 1952 похона соявы. Сояˮмада яда Байдаратʼ-Пэдаратаʼ няна выӈгана ӈа. Тикы яда Ямало-Ненецкой автономной округхана Приуральской районхана ӈа. Нисяда сэвта тяхад ты пэртяӈэ таравы, небяда мята манзаямʼ пэрмы.
Юˮ классмʼ малеˮмахаданда Тюменьхана ӈэда Индустриальной институтанʼ тоходана пэвыˮ. Таняӈы яхана хаӈгулавыˮ, тиканда институтамда нивэда малеˮ. 1974 похона падна пэвыˮ.
Пилиˮ нерде падвы повестьда 1976 похона «Урал» журналхана ӈадимы, нюмда «Ӈанико Нохойʼ». Тикы падвэмда толавыˮ нида мамыˮ: «Тикахавар ӈахат паднавы хибяʼ падвэрха».
Мале сян поʼ хэˮмяхад ӈани ,ӈопой повестьмʼ падвы «Илерˮ».
Тикы падвэда ӈобтаремʼ. «Урал» журналхана ӈадимясь.
А. П. Неркаги 1979 похона харта янда хобанʼ тэвыˮ, ненэй мяканда илелйˮ. Мядмʼ пэртяндоʼ яӈговаʼ еˮэмня таминда нисяхананда иле хаёвы. Выʼ яхананда иле саць ӈарка сермʼ сертаби, пыда ненэциеˮ илаʼ нямна падна, лаханаку маˮламби. Хойʼ няна
мядʼ манзарана неʼ манзаяда саць ӈока, пыда таремʼ ӈодˮ выӈгы нита культурамʼ нерняʼ минренаӈэ тара.

Сэвта тяхад <br>- илеванда ямбанʼ, нюнда сояваʼ нерэхэд. Нохойʼ <br>- неʼ тэнз
еркар таремʼ вадета. Янда хобанʼ <br>- харта яханда <br>- сояˮма яханда.

Ӈанико Нохойʼ. (Повестьʼ пеля.)

Ӈарка ямб ӈэсы ӈулиˮ лыӈгарёдаʼ тоˮолха. Ӈобкарт ненэцьʼ пинʼ ӈадиберта яӈгу. Тарця хадхана хибя пинʼ хэвня?
Сэберуй вэсако тикы хадхана пиʼ ямбанʼ немамʼ нись мэсˮ.
Тей яляʼ пухуцяда нюдяко не нюнда няʼ харданʼ хабейманзь хаяханзь, хардʼ няӈы серода ёльцеˮмахаданда посёлкаʼ хэвхана ӈэда нянда мятʼ хэванзь пэрӈась.
Сэберуй хубтаʼ нярина хонаравыˮ. Пихиня лаханакуртиˮ муӈгˮ сиды. Пасса Алёшаʼ няʼ мята хэванʼ тэввондиʼ, маманодиʼ:
<br>- Нявэйˮ, мяˮал ӈулиˮ тоховы!
Тикаринда ӈодˮ Пасса нянда мядʼ нёмʼ пиняд сирыба пявонда.
Сэберуй тэри мэвоӈгаданда мякы сырида пя, тумда пята. Няхаюта мята сирхава Сэберуй пинʼ тарпыˮ. Пыдоʼ хасаваӈэ ӈобˮ ханʼ ниʼ ӈамдыдˮ. Ханямна-танямна лаханакурӈаˮ. Пасса ӈамгэхэрт серкана ехэрана ни ӈаˮ. Ибˮ ӈодˮ ӈармы ненэцьʼ, таремʼ ӈодˮ нида
серкаˮна сита хонрамба пэрӈаˮ. Неноховавна ӈацекы школанʼ маˮламбаваʼ мальӈгана саць ӈарка таромʼ сертасеты. Сита тоˮолха нивы тоходанвы нянда нюмда школанʼ миˮманʼ нибˮ харваˮ, пыда пыда нянда мятʼ ӈэдалаӈгуˮ. Таняна ӈавоˮ сероˮмана лаханакованда серʼ нюрць6ендарка няханда вахалтыˮ:
<br>- Сэвад хайхарӈаяˮ! Пэби?
Нябир тарця серкана ханя манˮ: «Пэби!»
Тадхава няханда ӈаниʼ мандˮ нивʼ:.
<br>- Падармʼ теневабˮ сэвˮ сырць ядэртаʼ тоˮолхан ӈэӈгун, падармʼ ехэрабˮ <br>- сэвˮ хая ядэртархан ӈэӈгун. Тедаʼ тюку илаӈгананаˮ яʼ ниня ӈэдари ханедаʼ ядˮмамʼ манэˮмаʼ пирувна серо теневава тянё ӈэˮ нивʼ. Саць ӈарка серˮ падаркана тасламбадаˮ.
Пасса Сэберуянда няʼ ӈамгэхэрт серкана пуняʼ ӈэдахаʼ нивэхэʼ ӈаˮ. Неноховавна сата, явкабтада сайнормаʼ мальӈгана ныхыдиʼ нись сяйˮ манзаравэхэʼ. Тамальӈгы сава манзараˮмитиʼ еˮэмня сидибтуˮ медаль няˮмавэхэʼ, медалятиˮ нюмʼ тарця
«3а доблестный труд в Великой Отечественной войне 19411945 гг.»
Сяямдоʼ ӈавоˮмахадандоʼ хасаваˮ хартоʼ манзаяхаˮтоʼ ӈамдыдˮ. Сэберуй сертабада тюрамда нелыба пя. Тикы нюдякоця не нюнда тюрӈэ пэртяда. Не нюкцямда школанʼ миˮманзь нида пэрˮ, ихинянда манзеты:
<br>- Пассаʼ хаӈгартабˮ нив митˮ! Няби не нюни тотревʼ тэри ханта.

Тарцьˮ ямбахана Сэберуй ӈацекы хибядревʼ тэри нярмидась,
пыда ӈодˮ нита хэвхана тэри мэсь нидась пирасˮ, етриʼ
ӈаводикыˮмана манзарасеты: тюр мимбись, сяно сертабись, со ерпись. 
Тымандоʼ ёльцьӈгана тэˮэмната ёльце сававна сырцеты, не нюнда
ханʼтэд тасламбадарха ӈэсеты.
Ӈаникомдаʼ малʼ ӈатедонзь, Алёшка ӈобтаремʼ ӈатедась. Пыдиʼ
ӈавна ӈопой школахана тоходанӈаханзь, няда ӈарктадандоʼ тарасеты.

Сейда пурцонда нямна тырцамонда <br>- сейда лэркабтʼ манзада, ӈамгэхэва
пинкабтада, яˮавлада серʼ ӈадиманʼ тоса пэйˮ.
<br>1. Сэберуйʼ маяʼ сертʼ хаˮмаˮмахад ӈвсыʼ терˮ хурка иʼ ӈудмʼ хосаˮ? Ӈамгэмʼ
сертасаˮ? Нямда нядаба хибя саць тараса?
2. Ӈэсыʼ терˮ Ӈаинкомʼ ӈатевандоʼ мальӈгана ӈаво пврцаˮ? Ӈамгэ тарцяˮ
ӈэсаˮ?

Ӈанико Саляʼ хардʼ тиртя ӈануˮ нулаӈгалванʼ тэвыˮ. Лабаравыʼ харданʼ тиртя ӈаноʼ сяхаʼ хэвамʼ хонрамба пя. Тикахана манзарана не нянда ма: «Ехэрадмʼ».
Ӈанико мунзиˮ хэӈгарйˮ. Неры хонрамбавы няда сита хонра:
<br>- Лабаравэхэна нянанд ӈамгэ тара?
<br>- Таняна небями яӈгумы...
Тарця вади намда няда таремʼ ма:
<br>- Аксаркаʼ <br>- Хоˮяʼ <br>- саляʼ нямна масиˮ меркоʼ тэваӈгун, таняхаваʼ тиртя ӈаноˮ тирӈаˮ.
Ӈанико Хоˮяʼ саляʼ харданʼ тэвыˮ. Тикы я ӈавнанда школахана мэˮма яда. Аксаркаʼ школахана юдʼ классмʼ малесь. Тикы яхана няхарˮ яляʼ ӈатена.
Няхаромдэй яляхана Ӈанико Лабаравэхэнда миӈась, ӈылнанда яˮ тумдувдавэйʼ хаюрӈаць. Наду манэˮманда серʼ невхы нюдя ӈэˮмамда тензебтвсь. Нисянда хурка ӈэˮмамʼ тензебтемба пя, хурка ӈэˮмамда тензебте яˮмада.
Ханяӈы илеˮмида ӈулиˮ сававна ихинда хаˮмыдˮ. Ти, небяеда
пихина ханʼ хэвхана пыда ӈухуконда панэд сэдыби. Ӈаникоӈэ
небянда хэвхана ӈухукуда някабтамби, тикыта сядодоʼ хуркариˮ:
ябтуˮ, ӈаˮӈуˮ, нарматыˮ пыяˮ. Небяенда сяˮ сэвхата ӈулиˮ
сававна ӈадимя...
Вертолётдоʼ ӈамдаванда серʼ ӈобʼ судабтэйˮ. Таремʼ ӈадьбата
вертолётʼ хэвхана сянамбой ненэциеко. Ӈаникоʼ пинʼ тарпаваʼ

нямна вадада яӈгу. Ихинянда сита ядабтаванзь товыʼ таняванʼ
тоса. Пихиня лаханакодиˮ муӈгˮ инзелерӈа, пыда няюнда ӈэда
вада намданада яӈгу. Тиканда пинʼ тарпыˮ.
Ӈобˮ ӈармэрка ненэцьʼ нянанса то, торовата:
<br>- Иван Максимович Езыӈи. Мань Советʼ мядʼ ервӈэ таранадмʼ.
Пыдхавар Сэберуйʼ не нюн нивнянавʼ ӈаˮ?
Иван Максимович сяймʼ пиремба пя, Тикы ненэцяндʼ Ӈанико
мунзиˮ сырӈа, ихинянда ма:
<br>- Ханзерˮ тюку яхана илеˮ? Таӈар хасава сяймʼ харта
пирембида. Таекававна иба яʼ няʼ ӈайда, лыда ядемдаванзь
хэрвава...
<br>- Нисяр еит ӈате, ёльце ӈатена, <br>- Иван Максимович ӈаниʼ
таремʼ ма.
Ӈанико тарця вадахаˮна мунмʼ ни сояˮ. Юркыˮ, сидерˮ няна
хая, пивня ядэртахаˮ сырць идя ӈаниʼ ядэлыˮ... Маханда няна
лаханани намда васадэйˮ. Хнбяхава товы. Письмомʼ няˮамбада
луцамʼ манэˮӈа. Ӈаникоʼ товахад ӈахат теневавакы, хонарко
пэйˮ:
<br>- Тюменьхад тидпойˮ тосан? Тюменянд илʼ хурков? Мань ӈодˮ небяхадани письмомʼ няˮмадмʼ. Пыда Тюменьхана иле, сиˮми тэдорпи, маˮнивʼ: «Ӈамгэ тянёвна паднан, сиˮми ӈобʼ юрувндархан» .
<br>
Мунанˮ хэӈгарйˮ <br>- нида хаияхававна саць ядэрць мунзиˮ нулйˮ.
Ӈухукуда някябтамбн <br>- ӈухукуда мэˮӈа, ихинянда ёльце савя.
<br>1. Ӈанико яаанда ханзерˮ тэвыˮ? Харита серʼ вадеˮӈараˮ.
2. Ӈаникоʼ миманда мальӈгана идя ханямна ядврца, ӈаво тензебтембаса?
Индя ядэроˮмаˮ вадеˮядаˮ, харидоʼ аэтыдаˮ.

Ӈэсыʼ терˮ неˮ пэвсюмяʼ няӈы еддоʼ хамэдамбиˮ. Тадри ядэртидоʼ тутаˮ. Алёша Пассаʼ няʼ тытиʼ ямʼ манэсарӈаханаь. Тиканда серʼ Алёша пудана яӈгуда ӈодˮ хавраванзь пэрӈась.
Сэберуй тэри мэвоӈгаданда яӈгуда нохоʼ юркана масарпись, тиканда ниˮ пурамдˮ, таʼ ханкаˮна хаебˮнанда таʼ ямбанʼ идя таӈгаӈгу. Тикыда пэртяханда Алёша товы. Ханамда ӈэдабадарихинда нямда манэˮӈада. Таняна хая.
<br>- Пасса тамна яӈгу? Мэдна тзни ӈэмʼ манэˮманзь пэрӈась.
<br>- Маниʼ тодоˮ яˮамна хаянинзь. Тамна ннса туˮ? – Алёша таремʼ мась.

<br>- Нохор хурков? Сян еремыˮ? <br>- Сэберуй ӈаниʼ танямна лаханаколыˮ.
<br>- Пуданаˮ яӈгуни сиˮивмʼ еˮэймыˮ.
<br>- Тарсиˮ ябдана ненэцьʼ ӈэвы! Нисяенда манэˮмы ӈэбˮ?!-
Сэберуй индя ӈылʼ таремʼ лаханась.
Нумда мале пэвсюмясь. Сэберуй тамна пинякумна ядэсумбись, ӈамгэдикы хасёдаку пэрӈась. Пыда тедамбойʼ Ӈаникомда ӈатеваханда тёняӈы нита мякана мэсеты. Харта мята нютя небяʼ мярˮмаʼ серʼ тамна мяры, ваˮвода ӈахат сюроˮмандоʼ серʼ сюрыˮ. Терсяда мята тодалаванзь хэбˮнанда ихинянда мята терˮ лакамбойʼ ханяхаваʼ хэвэрахаˮ ӈэсетыˮ. Пыда тедаʼ Ӈаникомда ёльце ӈатеда.
Тедаʼ Сэберуй Алёшаʼ няʼ ханʼ ниня ӈамдыхыʼ, Пассандиʼ тобцяʼ няʼ сылаӈгаӈахаʼ. Хэвханандиʼ ванда вэсако Пуродиʼ лэракабтʼ хавода тёръялта. Пыдиʼ ӈодˮ инзелелъяхаʼ. Ӈэдалёдаʼ сямнамʼ намдаӈахаʼ. Тюкоховадиʼ Пасса ӈэвы. Хананда вэняна хибяхава тибёвы. Сэберуйʼ сейда тосума: «Тодакы?» Нянда ӈодьʼ нултахава, вэсако таняна хая.

Ӈанико ханʼ нид паромба янʼ санэйˮ. Таремʼ сырпата товэӈэ няюндиʼ ӈобˮ нюдякоця вэсако ӈулиˮ паромба тапъёрць яда.
<br>- Нисяв ӈэдакы? <br>- Ӈанико ихинянда ма. Вэсакоця хэвханда тэвыˮ, тад тикахад маханякуʼ хая. Сэберуй ӈудакаида мальцянда няранʼ тэпита. Хаˮманзь сюрамбаˮмамда тензебтенадревʼ ӈаниʼ нернякуʼ мэйˮ, няби ӈудакаемда Ӈаниконʼ вэӈгаламбида.
Тикыʼ тарця ӈэсь, Ӈаникоʼ тораватваʼ нямна вадада яӈгу.
Нисяхаданда пыхыдамда яӈгарембдадревʼ падрота ӈэсямʼ нерняӈы хэвхананда няˮамбида. Тикы нянда сырта нисямда ӈулиˮ нанзададась, сярʼ, якэʼ ӈабтамʼ намда хацясь тодˮ.
Не нюнда вэӈгалёда ӈудамда нибˮ няˮамˮ Сэберуйкои вуни манˮ тюкоми сиˮми нанзаданакы. Пыдъеда тамна харта пыхыдацеймда тэдорпись, ихинянда мась: « Ханзерˮ не нюхуни ӈударими ситиˮледмʼ, нюцяхавава! » Тадхава вэсако тамна нернякуʼ мэйˮ, нюмда падухунда нюцяда. Ӈанико тарцянʼ ӈобʼ нивы тосаˮ. Нисянда сярсавэй няварˮ падухунда тебхава неры няˮамбавы падрота ӈэсямʼ янʼ ӈэдарада. Нисякоеда тикахавахана маханякуʼ хая, таминда хэвняʼ паӈгарйˮ. Ӈанико ӈаниʼ паромбари сепанда мюд пыянда тэцямʼ тюхулӈа, падумда тэˮӈа.

Сэберуй тикымʼ хамэдада, таремʼ ӈодˮ не нюнда няку ӈаниʼ хая, мантэвы падроˮ ӈэсямʼ илада, Алёшанʼ миˮӈада. Вэсакоʼ ледреня ӈуди манэць Алёшаʼ идя ӈулиˮ вомась.
Хэвханандоʼ нуна ӈэсыʼ терˮ ненэцяӈгат ӈобˮ не Ӈаникоʼ няна то, ма : «Торова! »
<br>- 3дравствуйте.<br>- Ӈанико луцаʼ вадавна вахалйˮ. Ненэй вадавна тороватванʼ идя ӈобʼ нись харваˮ.
Тад тикахад тикавна пухуцяко ӈадимя:
<br>- Ӈанико, торова! Сиˮми нин тумдˮ?
<br>- Сит ехэрадмʼ, хибян ӈэдакэн!
<br>- Калей, калей! Ханя тарця ӈаˮ, нюдякоен нисянавʼ ӈаˮ,-
пухуцяко ӈаниʼ таремʼ ма.
Алёша товы ненʼ тороватувнзь ни ханьˮ. Пыда ихинянда тамбирувна ӈатенавы, маймбада вэсакомʼ Ӈаникоʼ таремʼ вэвавна ядабтава саць вэвась.
Пасса таремʼ сырпата Сэберуй не нюндя няʼ ʼ ханʼ ниня ӈобˮ хэвхана ӈамдыхыʼ. Ӈамгэмʼ вадеˮмадиʼ ни суˮ, екарˮ мунзихиʼ.
Вэсако нянда тарэнзяда ӈулиˮ вэва. Тарцямʼ хамэдахава някундиʼ хая, ма :
<br>- Ӈанико, мань мякани ӈаворманзь ханьˮма.
Няндиʼ хэˮмяхад пыдиʼ сидяӈэ ӈамгэʼ пиратʼ мунзиˮ ӈамдыхыʼ.
Сэберуйкои ладвэдревʼ ӈобтʼ хадермыˮ. Тарцякоимʼ мание нись пирасˮ Пасса вахалй:
<br>- Ӈамгэр ханзерˮ ӈа? Ир ненаˮ вэванёˮ?
<br>- Товы нями вадамда юррахавэда.
Тарцямʼ намдахава Пасса лэрёдадревʼ хая: «Ханзерˮ ненэцьʼ харта вадамда
юраӈгуда? Сяӈок ӈацекэваˮ школахана мэса?
Мань ӈобкарт вадамда юрвымʼ нидмʼ тенеˮ. Тюкор ӈодˮ тензебтеӈгудава».
Ӈопой сяйʼ хыдякоцямʼ ӈамдакы, Ӈанико ӈаниʼ пинʼ тарпыˮ, индата ӈахат нэкалӈада:
<br>- Ти, ӈанихиваʼ сава индадмʼ ӈэхэлӈадмʼ...
Таремʼ мэнаханда мята няʼ саӈода хаˮамвыˮ. Небямда тензебте:
<br>- Ханзерˮ нерˮ небяни нямна ими нивы ханьˮ? Ӈамгэ хибяхартадоʼ небяни нямна ни лаханˮ?
Мята няʼ сыртамʼ манэць нисяюмʼ ма:
<br>- Мяканиʼ тюхуниʼ.
Мякандиʼ тюӈахаʼ. Ӈанико хыдита ӈэсяʼ ларасанда ниʼ ӈамдыˮ. Нисяда пинʼ пядамда хосая хая. Невхы илеˮмида серокутоʼ серʼ сэвхата ӈадимдаʼ тоˮлахаˮ. Небянда сеяʼ няна хая, ида
ядэлыˮ :
-Небями мань яӈгобаˮни ӈамгэмʼ пэрцетабата?
Таремʼ индя ядэртанʼ лэракабтʼ нисяда мятʼ тю, ма:
-Тедариʼ, тёняӈы ниˮниʼ мятʼ хэхэниʼ.

Мядˮ юркыдˮ. Ӈанико нита пуʼ хонё хаёвы. Немамда пихина мэниˮ мунˮ харедоʼ. Сидёˮма минанда пинʼ . санэйˮ. Нёʼ сихина нуна тэнʼ теба. Луцаʼ паны мэтаӈэ сита пилць тэда хэвняна хая.
Сэберуй Пассанда няʼ нянанда тоӈахаʼ. Нисяда ма:
<br>- Тикар небяенд ӈавка, Тэˮмуйко. Тедариʼ сит ехэрава, ӈадьбянда хэвняна хэˮ нивʼ. Няньхана ӈавлад, сит ервоˮлаӈгу...
Сэберуй сяланда ӈылад няньʼ ютекмʼ ӈадимде.
Тэˮмуйко няньмʼ манэкава някундоʼ ялйˮ, ехэрана ӈабтамʼ намда ӈаниʼ хэвнякуна хая. Ӈанико няньмʼ няˮамба ӈавкаханда яда, ихинянда севолманʼ харвадась... Ӈавкар ӈодˮ ӈока нита няцейʼ хамбидейˮ, поӈгандоʼ таʼ юху.
Не нюнда имʼ савумдаван` харва Сэберуй ма:
<br>- Таляˮ, харт тыд манэсˮ!
<br>- Мань нянани ты ӈамгэхэна тара?! <br>- Ӈанико таремʼ вэсьресь.
Нисяюмʼ ӈамгэхэртамʼ нись хэтˮ. Идя ӈамгэвна ядэрмакы? Ӈаникоховаʼ тыёˮмандоʼ пуд яхаʼ еэрт ядванда серʼ идя таремʼ ядэрӈась:
<br>- Мань ты сяхаʼ мэтын? Пилиˮ товэӈэ сиˮми пэртакыˮ?..
Тадхава ӈаябарманзь ӈамдыдˮ. Ӈаниконʼ нисяда харамда миˮӈа, мыдʼ яхалмʼ някунда мэ. Ӈанико вэямʼ манэць ӈаниʼ ханзеркаваʼ хая. Няньдамда сэвхана пюла, ӈамгэ нянь ӈэвна.
Ихинянда тикы мыдʼ ютекэцямʼ ӈулиˮ ӈаманʼ харвада. Нибта ӈавˮ нита и нидавʼ вомдаӈгуˮ. Нюдяко ютекэцяхаˮна маторпавахананда тахаваʼ ӈамада. Тарцямʼ манэць нида тэри маидˮ, пиыда ихинянда ӈодˮ тикы саць савась. Тикамда ӈаваˮмахаданда ӈани
ӈаябадмʼ нись нэкалˮ. Ӈаворта няхата мунзиˮ сырӈась. Тарцьˮ ямбахана идя ӈаниʼ таремʼ ядэрӈась:
<br>- Пивдавэй ӈавар ӈаворкава ненэцяˮ сяхаӈгартʼ вунидˮ ӈэвадаӈгуˮ, мале илевˮ ямбахаˮ тохолавэдоʼ нивʼ ӈаˮ. Тиканда ханзврˮ ненэй нини илеваʼ ямбанʼ кинасиˮ, театрсиˮ, книгамʼ нись толабюˮ иле пирˮӈадо`?<br>- Тикы сермʼ Ӈанико ханзеркартʼ тасла яˮмадась.
Пуна пэвсюмяʼ някуна Пассаʼ небя едэйвана сэдвы панэхэна сита серибте <br>- ембˮӈа. Тикы панэда хуркари . нумгана мэсана. Пухуцяʼ тамбирувна тяхасовна сэдыбавы панымʼ Ӈанико
ханʼ ниʼ мэда, ннда серˮ <br>- луцаʼ паныда тареˮмаханда пиннакы.
Алёша Ӈаникоʼ хэванʼ хая, нямда хонрамба пя:
<br>- Сиˮми нин тумдˮ?
<br>- Сит ехэрадмʼ, сяны манэˮмэни тоˮолхахаван ӈэвэн...
<br>- Мань Алёша Лабтандерадмʼ. Белоярскахана ӈобкана интернатхана мэвациˮ.
Ӈанико нянда вади тяхаʼ нида вэта, ӈани явна хонарко пэйˮ:
<br>- Тэдни вадетидоʼ тыдоʼ ӈамгэдани мэӈгун? Ханяʼ ханаӈгун?
Манзяван нисяцейми нянани ханаванʼ харваˮ нидамʼ...
 Ӈанико Лабаравыʼ хардахана вертолётдамда ӈате мале сян яляʼ мэсь. Иван Максимовичʼ мякана илесь. Ялэˮ ямбахаˮ сертамда хось яˮамсеты. Ӈобаӈгуна Иван Максимовичʼ мякана иленя луцаʼ магнитофонмʼ муноˮлась. Ӈамгэда ӈэса, пыда
харвобтана музыканда еˮэйӈэ ненэй вадавна лахананаʼ мунцейˮ
ӈадимяˮ <br>- луца ненэй вадавна лахана, ма: «Мунзидаˮ!» Тад тикахад ярабцʼ сё хэӈгада... Ӈаникоʼ ида хэбилейʼ:
<br>- Луцахана ненэй кенэцяʼ ярабцˮ ӈамгэхэна тараˮ?
Иван Максимович ма:
<br>- Тюку няхававаˮ ненэй ненэцяӈгад сава. Ненэй ненэциеˮ нюцейˮ тарцяхаˮ инзелеванʼ ниˮ харвасетуˮ.
Пэртянда яӈго Ӈанико почтанʼ хая, вертолётʼ сяхаʼ товамʼ хонрамби. Няюнда ӈэда сава вадамʼ нись намдˮ пинʼ тарпыˮ, ӈамгэʼ пиратʼ нёʼ хэвхана ну, нисянда нямна ида хая...
Хибяхава марцьхаданда сита няˮма. Сылыˮ, мальцятна не ӈэвы. Няда нянда ванерябтё сырӈа, ма:
<br>- Ӈанико, сиˮми нин тумдˮ? Мань Лабтандер Ирадмʼ, ӈопой классахана мэнинзиˮ.
<br><br>- Мэвакэниʼ,<br><br>- Ӈаника тэри таремʼ ма.
Ира нямда ӈаниʼ хонрада:
<br><br>- Мякананд мэсан? Нисяр маиˮ? Тедаʼ пыдар сиципойʼ ханзерˮ хаи?
Нянда вади ниня намданадревʼ Ӈанико хонарко пэйˮ:
<br>- Ира, пыдар манзаран?
<br>- Мань Салехардахана медучилищемʼ маледамзь.
Ира хойʼ няна манзаравамда, ненэй мякана илевамда вадеˮӈа.
Тад тикахад Ира парома, ненэциеда тэмдорць нядаванда ӈэвы. Ӈаникомда нянанда лабканʼ ханада.

Сертамда хось яˮамсеты <br>- ӈамгэхэртамʼ пэрманʼ ида ни харваˮ. Ида хэбнлейˮ <br>- ӈулиˮ пусэйˮ.


</html>





