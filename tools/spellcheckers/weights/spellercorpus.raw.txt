Маняˮ яханана хуркариˮ хибяриˮ поӈгана ӈудидоʼ мэтаˮ нинаˮ тянё ниˮӈаˮ, тарця хибяриˮ поӈгнанаˮ мелˮ манзаранаӈэʼ нюмдембинаˮ. Невхы похоˮна мелˮ нинаˮ сертавыˮ манзаиˮ нисьтынаˮ мание.

Пыдоʼ ӈод хартоʼ сертавыˮ, сэдвыˮ манзаякудоʼ нисьтыдоʼ манэˮлабтамбюˮ. Пуданаˮ сянˮ поˮ ямбан этнокультурный центрхана манзаранаˮ нинаˮ округна мелˮ хибяриˮ ӈобтʼ маˮлабсетыдоʼ. Мелˮ ненэциеˮ сертавыˮ манзаяˮ выставкаʼ маркана танесетыˮ. Тарця манзаиˮ маниесь, пысаӈгунʼ, нянаˮ мелˮ нинаˮ ӈока ӈэвынёˮ! Сэдоранаˮ, сяроданаˮ, матуранаˮ, пускахатʼ паской ӈавориˮ маˮламбадаˮ нинаˮ маркана, округна хусувэй ӈэсыхына илеˮ. Пыдоʼ иʼӈудота хибяриˮ. Хусувэй мелˮ хибяри харта сертавы манзаяда ӈэсьтыˮ, нитоʼ тоˮолха, ӈобʼ толасˮ манзаямʼ сяхартʼ нинʼ хоӈгу.

Ӈэрёйӈэʼ хэсь Няръяна маркана «Мелˮ манзаранаˮ» таремʼ нюмдевы выставкаʼ танесеты. Маркана иленаӈэʼ тарця сертʼ торомбэваˮ, выставкамʼ ӈатесетываˮ. Тюкуʼ мэвахана ӈодʼ этнокультурный центрхана манзаранинаˮ тарця выставкадаваʼ хамандаць. Вэба ирийна хасуюʼяӈганя яляхана культураʼ серуˮ тасламбада хардахана хибяриˮ маˮлэйдаць. Тюкуʼ поʼ ваеравнда «Мелˮ манзаранаˮ» выставкамʼ нэмбиць. Вадамʼ минренаӈэʼ Надежда Яркова тарась, тикы хабене мелˮ нинаˮ манзаиˮ нямна лаханась. Тикахадʼ хынотаˮ неˮ ӈацекыˮ луцаˮ вадавна мэкадʼ сёˮ мэˮӈаць.

Ваеравы похона мелˮ ненэциена ӈудахана сертавыˮ манзаяˮ тянё ницьʼӈаˮ. Тарця выставкахаʼ хибярина маймбась ядсетыˮ. Мэкадʼ манзаиˮ манэˮтанʼ, поӈнандоʼ теневана няндʼ манзаиˮ хоӈгунʼ. Тюкуʼ мэвахана ӈодʼ мелˮ нинаˮ сертавыˮ манзаиˮ маниеваць. Маркана иленаˮ нинаˮ манзаяˮ таняць, округна ӈэсыхына иленаˮ нинаˮ хартоʼ манзаидоʼ ӈэдаравыць. Несьхана, Харутахана, Хонгурейхана, Омахана ӈудидоʼ мэта хибярина илеˮ. Хуркариˮ тензʼ ненэцяˮ манзаяˮ сэвхана савархаць. Ваеравы маˮлёвахана хусувэй мелˮ хибяриˮ ихидʼ миндя вадиˮ намдась. Округна администрацияна ӈэрмʼ тензʼ ненэциеˮ серуˮ тасламбада управление сермʼ пэртя Алексей Ардеев лаханась, пыда мелˮ хибярихиʼ благодарностьˮ тэврась. Этнокультурный центрана ервотаӈэʼ тарана нява Валентина Зганич выставкахаˮ манзаидоʼ тэврамбадахаʼ ӈарка вадамʼ мэˮӈась, няданда мелˮ нинаˮ сава вадиʼ хавна дипломʼ, мядонзэйӈэʼ ёнарˮ есянʼ сертификатʼ няˮамаць. Тарця серʼ хусувэй мелˮ хибярихина савархась. Маняˮ ӈод, выставкамʼ манэˮманзь тоˮвэӈэʼ, ихиняна савась. Мядонзэймʼ няˮамвы поӈгана хуркариˮ тензʼ хибяриць, поӈгнандоʼ нянэй ненэцяˮ ӈокаць – Ф.Н. Ардеев, А.А. Ледков, М.В. Латышева, М.Е. Латышева, Г.А. Артеева, Е.К. Чудинова…

Тарцямʼ маниесь нинаˮ нерняʼ ӈод манзараванʼ харваӈгуˮ, нерняна тамна ӈока сомбой манзаиˮ манэˮтаваˮ.
